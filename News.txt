न्युयोर्क, अमेरिका — संयुक्त राष्ट्रसंघ (यूएन) को ७८ औं महासभाको चहलपहल बढेको छ। हरेक वर्ष हुने बहुपक्षीय कूटनीतिको यो ‘कुम्भ मेला’ मा सहभागी हुन विभिन्न मुलुकका अधिकारी न्युयोर्कस्थित यूएनको मुख्यालयमा आउन थालेका हुन्।

महासभामा एक सय ९३ सदस्य मुलुक र अन्य केही आमन्त्रित मुलुकका राष्ट्रप्रमुख, सरकार प्रमुख वा मन्त्रीस्तरीय तहमा सहभागिता हुँदै छ। महासभाको उद्घाटन यूएनका महासचिव एन्टोनियो गुटेरेसले सेप्टेम्बर ५ मा गरिसकेका छन्। कोभिड–१९ को कारणले तीन वर्षअघिको महासभा भर्चुअल भएको थियो। त्यसपछिका दुईवटा महासभा पनि सीमित प्रतिनिधिको सहभागितामा गरिएको थियो।

यस पटक महासभाका अध्यक्षता क्यारेबियन मुलुक ट्रिनिडाड एन्ड टोबागोबाट यूएनका लागि न्युयोर्कमा स्थायी प्रतिनिधि डेनिस फ्रान्सिस नियुक्त भएका छन्। महासभाको मुख्य सुरुवात भने सेप्टेम्बर १९ देखि हुने उच्चस्तरीय सम्बोधनबाट हुनेछ। यो महासभाको नारा ‘विश्वासलाई पुनःस्थापित गर्ने र विश्वव्यापी एकतालाई फेरि जागृत गर्दै सन् २०२० को एजेन्डा र दिगो विकासका लक्ष्यहरूलाई शान्ति, समृद्धि, प्रगति र दिगोपनका लागि गति बढाउँदै लैजाने काम गर्ने’ रहेको छ।

महासचिव गुटेरेसले उद्घाटन समारोहमा गहिरो चुनौती र विभाजनको विश्वलाई चेतावनी दिनुपर्ने उल्लेख गर्दै यसले संयुक्त राष्ट्रसंघको परीक्षा गरिरहेको बताए। ‘दिगो विकासका लक्ष्य, जलवायु परिवर्तन, उत्पादनशील रोजगारी सिर्जना, महिला र युवाका लागि आर्थिक अवसरलगायत क्षेत्रमा काम गर्नुपर्छ,’ उनले भने। उनले प्रविधिमा द्रुत विकास सुनिश्चित गर्न एआई मानवताको मद्दतका लागि भएको बताए। महासभाका अध्यक्ष फ्रान्सिसले सदस्यमध्ये सबैभन्दा कमजोर मुलुकहरूलाई सशक्तीकरण गरेर शान्तिका लागि जोड दिन आग्रह गरे। उनको कार्यकाल एक वर्षको हुनेछ।


    नेपालले एक दर्जन मुख्य कार्यक्रममा सहभागिता जनाउने, प्रधानमन्त्री दाहालले सेप्टेम्बर २१ तारिखमा सम्बोधन गर्ने तयारी


महासभामा भाग लिन विभिन्न मुलुकका प्रतिनिधि आउने क्रम चलिरहेको छ। नेपालबाट पनि परराष्ट्रमन्त्री एनपी साउद न्युयोर्क आइपुगिसकेका छन्। नेपालबाट प्रधानमन्त्री पुष्पकमल दाहालकै नेतृत्वमा ११ सदस्यीय प्रतिनिधिमण्डल यही भदौ ३० मा आउँदै छ। त्यसको पूर्वतयारी स्वरूप परराष्ट्रमन्त्री साउद छिट्टै आइपुगेका हुन्। यूएनका लागि नेपालका स्थायी प्रतिनिधि तथा राजदूत लोकबहादुर थापाले प्रधानमन्त्री दाहालको भ्रमणमा हुने भेटवार्ता र महासभाका दौरान नेपालको तर्फबाट गर्नुपर्ने कामहरू धेरै भइसकेको जानकारी दिए। स्थायी नियोगले प्रधानमन्त्री दाहालको साइडलाइन भेटवार्तादेखि अन्य तयारीलाई अन्तिम रूप दिँदै छ।

नेपालबाट दुई वर्षपछि महासभामा प्रधानमन्त्रीकै तहबाट सम्बोधन हुन लागेको हो। सन् २०१८ मा ७३ औं महासभामा तत्कालीन प्रधानमन्त्री केपी शर्मा ओलीले सहभागिता जनाएका थिए।

सन् २०१९ मा ७४ औं महासभामा ओली सरकारका तत्कालीन परराष्ट्रमन्त्री प्रदीपकुमार ज्ञवाली सहभागी भएका थिए भने सन् २०२० मा कोभिड–१९ का कारण भर्चुअल रूपमा भएको ७५ औं महासभामा तत्कालीन प्रधानमन्त्री ओलीले भिडियोमार्फत सम्बोधन गरेका थिए। सन् २०२१ मा भएको ७६ औं महासभामा तत्कालीन शेरबहादुर देउवा नेतृत्वको सरकारका परराष्ट्रमन्त्री नारायण खड्का र सन् २०२२ को ७७ औं महासभामा परराष्ट्र सचिव भरतराज पौड्याल सहभागी भएका थिए।

नेपालले एक दर्जन मुख्य कार्यक्रममा सहभागिता जनाउने गरी गृहकार्य भएको छ। महासभामा विभिन्न मुलुकबाट राष्ट्रप्रमुख, सरकार प्रमुख वा मन्त्रीस्तरीय तहमा सम्बोधनको समय सेप्टेम्बर १९ देखि २३ र २६ तारिखमा हुने तालिका छ। नेपालबाट प्रधानमन्त्री दाहालले २१ तारिखमा सम्बोधन गर्ने तयारी छ। त्यसपछि दाहाल न्युयोर्कबाट चीन भ्रमणमा निस्कनेछन्।

यस पटकको महासभाको दौरानमा अर्को महत्त्वपूर्ण कार्यक्रमका रूपमा दिगो विकासका लक्ष्यहरू (एसडीजी) समिट रहेको छ। यूएनले सन् २००० देखि सन् २०१५ सम्म मिलेनियम च्यालेन्ज गोललाई अघि सारेको थियो। तर त्यसपछि सन् २०३० सम्ममा ‘कसैलाई पनि पछि नछाड्ने’ र ‘गरिबी हटाउने’ लक्ष्यका साथ एसडीजीलाई अघि सारेको हो। यसमा १७ वटा लक्ष्य छन्। यो महासभाकै दौरानमा एसडीजी समिटमा उक्त लक्ष्यहरूको मध्यअवस्थाको बारेमा समीक्षा हुनेछ।

नेपालले हाई लेभल डाइलग अन फाइनान्सिङ फर डेभलपमेन्ट, क्लाइमेट एम्बिसन समिट, हाई लेभल मिटिङ अन पेन्डामिक प्रिभेन्सन, प्रिपियरनेस एन्ड रेसस्पोन्स, प्रिपराटोरी मिनिस्टर्ल मिटिङ फर द समिट अफ द फ्युचर, हाई–लेभल मिटिङ अल युनिभर्सल हेल्थ कभरेल, हाई–लेभल मिटिङ अल द फाइट अगेन्स टुभर्कुलोसिस, अतिकम विकसित राष्ट्रहरू (एलडीसी) को अध्यक्षता गर्नेछ भने सार्क मन्त्रीस्तरीय साइडलाइन वार्तामा नेपालका तर्फबाट सहभागिता रहनेछ।
........................................................................
मस्को — रुसले स्याटेलाइट विकासमा उत्तर कोरियालाई सहयोग गर्ने भएको छ। शिखर वार्ताका लागि रुसको भोस्तोच्नी पुगेका उत्तर कोरियाली नेता किम जोङ उन र रुसी राष्ट्रपति भ्लादिमिर पुटिनबीचको भेटवार्तापछि रुसले सहयोगको प्रतिबद्धता जनाएको हो।

तस्बिर : तास

उत्तर कोरियाले पछिल्लो समय स्याटेलाइट प्रविधिमा काम गरिरहेको छ। उसले यस वर्ष गरेको दुईटा जासुसी स्याटेलाइट परीक्षणको क्रममा दुर्घटनामा परेको थियो। अमेरिकाले दाबी गरेअनुसार रुसले युक्रेनसँगको युद्धका लागि उत्तर कोरियासँग हतियार किन्न लागेको विषयलाई भने दुवै पक्षले अस्वीकार गरेका छन्।

पुटिनले दुवै देशबीच सैन्य सहकार्यको सम्भावना रहेको बताएका छन्। किमले पनि पुटिनको निर्णयलाई सधैं समर्थन गर्ने र साम्राज्यवादविरुद्ध दुवै देश मिलेर लड्ने प्रतिक्रिया दिएका छन्। यद्यपि, आणविक युद्धका बारेमा भने दुवै नेताहरूले छलफल नगरेको क्रेमलिनले जनाएको छ। आधुनिक अन्तरिक्ष प्रविधिका अलावा किमले खाद्य सहायताको पनि अनुरोध गरेको बताइएको छ।

रुस र उत्तर कोरिया दुवै देशसँग अहिले अमेरिका तथा पश्चिमा देशको सम्बन्ध राम्रो छैन। साझा दुस्मनका कारण पनि यी दुवै देश एक अर्कासँग अझ नजिकिएका छन्। कोरियाली नेता किम जोङ किमले पुटिनलाई भ्रमणको निम्तो दिएका छन्। 
.................................................................................
काठमाडौँ — सन् २००० मा आजकै दिन (सेप्टेम्बर १५) मा अस्ट्रेलियाको सिड्नीमा ओलम्पिक खेल सुरु भएको थियो। आधुनिक ओलम्पिकको २४ औं संस्करण सेप्टेम्बर १५ देखि अक्टोबर १ सम्म भएको थियो।

उक्त खेलमा १ सय ९९ देशका करिब ११ हजार प्रतियोगी सहभागी थिए। उनीहरूले तीन सय विधाका ९ सय २८ पदकका लागि प्रतिस्पर्धा गरेका थिए। प्रतियोगितामा सबैभन्दा बढी पदक अमेरिकाले जितेको थियो।

अमेरिकाले ३७ स्वर्ण, २४ रजत र ३२ कांस्यसहित कुल ९३ पदक जितेको थियो। त्यस्तै, दोस्रो स्थानमा रहेको रुसले ३२ स्वर्ण, २८ रजत र २९ कांस्यसहित कुल ८९ पदक हात पारेको थियो। २८ स्वर्ण, १६ रजत र १४ कांस्य जितेको चीन तेस्रो स्थानमा रहेको थियो। १६ स्वर्ण, २५ रजत र १७ कांस्य जित्दै आयोजक अस्ट्रेलिया चौथो भएको थियो।
...............................................................................
काठमाडौँ — उत्तर कोरियाली नेता किम जोङ उनले रुसी राष्ट्रपति भ्लादिमिर पुटिनलाई भ्रमणको निम्तो दिएका छन् । शिखर वार्ताका लागि रुसको भोस्तोच्नी पुगेका नेता किमले राष्ट्रपति पुटिनलाई भ्रमणको निम्तो दिएका हुन् ।

तस्बिर : तास

उत्तर कोरियाली सरकारी रेडियो भ्वाइस अफ कोरियाले नेता किमको निम्तो राष्ट्रपति पुटिनले स्वीकार गरेको दाबी गरेको छ । भ्वाइस अफ कोरियालाई उद्धृत गर्दै रुसी समाचार संस्था तासले लेखेको छ, 'रात्रिभोजपछि कमरेड किमले राष्ट्रपति पुटिनलाई उपयुक्त समयमा उत्तर कोरिया भ्रमण गर्न निम्तो दिनु भएको छ । पुटिनले निम्ता स्वीकार गर्नु भएको छ ।'

यसअघि रुसी राष्ट्रपति पुटिनका प्रेस सचिव दिमित्री पेस्कोभले भने पुटिनको उत्तर कोरिया भ्रमण दुई नेताबीचको वार्ताको एजेन्डा नभएको बताएका थिए ।

रुसी राष्ट्रपति पुटिन र उत्तर कोरियाली नेता किमबीच बुधबार भोस्तोच्नी स्पेसपोर्टमा करिब ५ घण्टा कुराकानी भएको थियो । दुई नेताबीच ४ वर्षपछि कुराकानी भएको हो । कोभिड महामारीपछि उत्तर कोरियाली नेता किम पहिलो पटक विदेश भ्रमणमा निस्किएका हुन् भने झन्डै साढे ४ वर्षपछि रुस गएका हुन् । किमको पछिल्लो विदेश भ्रमण रुसको भ्लादिभोस्तोक नै रहेको थियो ।

पुटिन भ्लादिभोस्तोकबाट विमानमा भोस्तोच्नी पुगेका थिए भने नेता किम भने उत्तर कोरियाबाटै बख्तरबन्द रेलमा रूस पुगेका हुन् । रुसी राष्ट्रपति पुटिनले नेता किमले रकेट विज्ञानमा चासो देखाएको पत्रकारहरूलाई बताएका थिए । त्यस्तै नेता किमले रुसलाई विपक्षीहरूबाट आफ्नो सार्वभौमसत्तालाई रक्षा गर्ने चुनौती थपिएको बताएको तासको समाचारमा उल्लेख छ । 
...............................................................................
काठमाडौँ — स्पेनले खडेरीका कारण उत्पादनमा कमी आएको भन्दै त्यसको पूर्तिका लागि थप गहुँ, मकै र जौ आयात गर्ने बताएको छ ।  खडेरीका कारण यस वर्ष अन्नबाली, गेडागुडीलगायतका बाली उत्पादनमा स्पेनमा उल्लेख्य कमी आएको छ ।

फाइल तस्बिर : रोयटर्स

स्पेनका कृषि, मत्स्य पालन खाद्यमन्त्री लुइस प्लानसले सामान्य उपभोग पूरा गर्न विदेशबाट २० देखि २१ लाख टन खाद्यान्न किन्नुपर्ने बताएका छन् ।

स्पेनमा खाद्यान्न उत्पादन यस वर्ष करिब ११ मिलियन टन हुने अपेक्षा गरिएको छ । जुन २०२२ को तुलनामा ४० प्रतिशत कम हो । मुख्यतया सिंचाईको लागि पानीको अभावका कारण स्पेनमा जौ उत्पादनमा वर्षैपिच्छे ३९ प्रतिशत, गहुँमा ३६ प्रतिशत र मकै उत्पादन २० प्रतिशतले घट्दै गएको तथ्यांकले देखाएको छ । जौको उत्पादन गत वर्षको तुलनामा ५५ प्रतिशतले कम छ भने मूल्य गत वर्षको तुलनामा ५० प्रतिशतले बढेको छ ।

स्पेन सरकारले २०२३ कृषि बीमाको इतिहासमा सबैभन्दा बढी नोक्शान भएको वर्षको रुपमा अनुमान गरेको छ । कुल क्षतिपूर्ति १ अर्ब युरोभन बढी हुनेछ, जसमध्ये करिव ४६ करोड युरो खडेरीले क्षति पुगेको बालिमा विनियोजन गरिने बताइएको छ ।
....................................................................................
काठमाडौँ — भारतीय विपक्षी गठबन्धन भारतीय राष्ट्रिय विकासवादी समावेशी गठबन्धन(इन्डिया) ले केही टेलिभिज पत्रकारलाई बहिष्कार गर्ने भएको छ । बिहीबार विपक्षी गठबन्धनअन्तर्गतको सबैभन्दा ठूलो दल भारतीय कंग्रेसको सञ्चार तथा प्रचार विभागका प्रमुखसमेत रहेका नेता पवन खेराले एक सूची जारी गरेका हुन्, जसमा 'आजतक' च्यानलका सम्पादक सुधीर चौधरीदेखि रिपब्लिक टेलिभिजनका प्रधान सम्पादक अर्णव गोश्वामीसम्मका नाम रहेका छन् ।

बुधबार विपक्षी गठबन्धन इन्डियाको कोअर्डिनेसन कमिटीको बैठकले १४ जना पत्रकारको कार्यक्रममा आफ्ना नेता र प्रवक्तालाई नपठाउने निर्णय गरेको हो ।

केही कार्यक्रम र त्यसका सञ्चालक बहिष्कार गर्नुको कारण खुलाउँदै कंग्रेस नेता खेराले सामाजिक सञ्जाल 'एक्स' मा लेखेका छन्, 'हरेक दिन साँझ ५ बजेदेखि केही च्यानलमा घृणाको पसल सजाइन्छ । हामी घृणाको बजारको ग्राहक बन्ने छैनौँ । हाम्रो उद्धेश्य हो 'घृणामुक्त भारत ।' हामीले हृदय भारी बनाएर केही एंकरका कार्यक्रममा हामी सहभागी हुँदैनौँ ।' नेता खेराले आफ्ना नेताहरूविरुद्ध अनर्गल टिप्पणी, झुटा समाचार प्रसारण भइरहे पनि आफूहरू त्यसविरुद्ध निरन्तर लड्ने बताएका छन् । उनले समाजमा घृणा फैलाउन नदिने प्रतिबद्धतासमेत जनाएका छन् ।

जम्मू-कश्मीर केही प्रहरी र सैनिक अधिकृतको आतंकवादी आक्रमणमा मृत्यु भए पनि चुप रहने पत्रकारहरू बहिष्कार सूचीमा रहेको कंग्रेसले जनाएको छ । सेना प्रहरी सहिद भएका बेला भारतीय प्रधानमन्त्री नरेन्द्र मोदीले उत्सव मनाएको पनि नेता खेराको आरोप छ । आफूहरूको सूचीमा परेका पत्रकार मोदीको इशारामा चल्ने दाबी गर्दै उनले लेखेका छन्, 'यो पत्रकारको सूची होइन, यो त मोदीजीको 'चरण चुम्बक' भएकाहरूको सूची हो ।'

विपक्षी गठबन्धनले बहिष्कार गर्ने भनेको पत्रकारहरूको सूचीमा गोश्वामी र चौधरीसहित अदिति त्यागी, अमन चोपरा, अमिश देवगन, आनन्द नरसिंहा, अशोक श्रीवास्तव, चित्रा त्रिपाठी, गौरव सावन्त, नविका कुमार, प्राची पराशर, रुबिका लियाकत, शिव अरूर र सुशान्त सिन्हा रहेका छन् । 
............................................................................
काठमाडौँ — लिबियाको पूर्वी क्षेत्रमा आँधीपछि आएको बाढीबाट झन्डै २० हजार जनाको मृत्यु भएको अनुमान गरिएको छ ।  ‘ड्यानियल’ नामको आँधीपछि आएको बाढीमा परी हजारौं व्यक्ति बेपत्ता छन् ।

लिबियाको बाढी प्रभावित क्षेत्रको दृश्य । तस्बिर : रोयटर्सको भिडियोबाट स्क्रिनग्र्याब

बाढीले समुद्री तटको डेर्ना सहर सबैभन्दा धेरै प्रभावित भएको छ । बाढीले तहसनहस भएको डेर्नाका मेयर अक्रम अब्दुल अजिजले कम्तीमा २० हजार जनाको मृत्यु भएको अनुमान गरिएको बताएका छन् । बाढीका कारण पूर्ण ध्वस्त भएका जिल्लाका विवरणमा आधार भएर क्षतिको अनुमान गरिएको उनको भनाइ छ ।

मृत्यु भएका व्यक्तिका शव समुद्रमा बगेका भवनहरूले थिचिएको पनि मेयरलाई उद्धृत गर्दै बीबीसीले जनाएको छ । राहत र उद्धारमा खटिएको टर्किस रेडक्रसका अनुसार भूकम्पकै जस्तै क्षति भएको छ । डेर्नामा अहिले राहत र उद्धारमा विभिन्न देशबाट टोली पुगेका छन् । राहतकर्मीहरूका अनुसार बाढी प्रभावित क्षेत्रमा संक्रमण फैलन सक्ने जोखिम भने बढेको छ । बाढीप्रभावित क्षेत्रमा पिउने पानी र शव राख्ने झोला(बडी ब्याग) को अभाव रहेको छ ।

आँधीले डेर्ना नदीमा बनाइएको दुई वटा बाँध र चार वटा पुल भत्काएपछि लाखौं क्युबिक मिटर पानी डेर्ना सहरमा पसेको हो । लिबियाको सुरक्षा बलका अनुसार टर्की, अल्जेरिया र ट्युनिसियाबाट राहत सामग्री प्राप्त भएको छ । युरोपेली संघले जर्मनी, रोमानिया र फिनल्यान्डबाट लिबियामा सहयोग पठाएको जनाएको छ भने अन्य देशरुलाई पनि सहयोग पठाउन आग्रह गरेको छ ।

तीन दशकसम्म शासन गरेका मुअम्मर गद्दाफीको सन् २०११ मा हत्या गरिएपछि सन् २०१४ देखि लिबिया दुई प्रशासनिक क्षेत्रमा विभाजित भएको थियो । पश्चिम लिबियाको अन्तर्राष्ट्रिय मान्यता प्राप्त सरकारका प्रधानमन्त्री अब्दुल हामिदले राजधानी त्रिपोलीबाट १४ टन खाद्यान्न तथा मेडिकल सामग्री बेंघाजीतर्फ बताएका छन् ।
.......................................................................
न्युयोर्क, अमेरिका — संयुक्त राष्ट्रसंघ मान्छेलाई स्वर्ग लैजान निर्माण गरिएको होइन। तर, मान्छेलाई नर्कबाट बचाउनका लागि भने हो।’ संयुक्त राष्ट्रसंघ (यूएन) का दोस्रो महासचिव डाग हामर्सोल्डले यस्तो अभिव्यक्ति दिएको पनि ६९ वर्ष पूरा भएको छ। तर, अहिले आएर प्रश्नहरू उठिरहेका छन्– यूएन मान्छेलाई नर्कबाट बचाउन साँच्चै सफल भएको छ त?

सन् १९३९ देखि चलेको दोस्रो विश्वयुद्ध सन् १९४५ मा आएर सकियो। सोही वर्षको अक्टोबर २४ मा यूएनको स्थापना भयो। यूएन विश्वका सार्वभौम मुलुकबीचको एउटा साझा संस्था हो। मुलुकहरू भूभाग र जनसंख्याका हिसाबले साना–ठूला भए पनि यूएनमा ‘एक देश, एक मत’ हुन्छ। जसले सानाठूला देशबीचको हैसियत र सार्वभौम समान छ भन्ने सन्देश पनि दिइरहेको छ। जानकारहरू दोस्रो विश्वयुद्धको उपजका रूपमा पनि यूएनलाई लिने गर्छन्।

विश्वका विभिन्न कुनामा चलिरहेको युद्ध र आतंकवादका कारण विश्वभर शान्ति र अमनचैन ल्याउने जिम्मेवारीसहित स्थापना भएको यूएन ७८ वर्षको बुढ्यौली उमेरमा आइपुग्दा कतै थला पर्न थालेको त होइन भन्ने टीकाटिप्पणी पनि चलिरहेका छन्। पुराना र नयाँ शक्ति राष्ट्रबीचको बढ्दो भूराजनीतिक प्रतिस्पर्धा, महामारी र जलवायु परिवर्तनका कारण भइरहेको विनाशले संसारमा गरिबी थपिएको छ। यूएनले आफूलाई थप प्रभावकारी बनाउन नसक्दा अन्य शक्ति राष्ट्रले आ–आफ्नो जुगलबन्दी गर्न थालेको यथार्थ पनि कसैबाट छिपेको छैन।

सन् १९१४ देखि १९१८ सम्म पहिलो विश्वयुद्ध चलेको थियो। त्यसकै उपजका रूपमा सन् १९१९ मा लिग अफ नेसन्सको स्थापना भयो। तर, यसले दोस्रो विश्वयुद्ध हुनबाट रोक्न सकेन। दोस्रो विश्वयुद्ध भयो र लिग अफ नेसन्सको उपादेयता पनि सकियो। सन् १९४२ जनवरी १ मा जर्मनी, इटाली र जापानविरुद्ध लडेका समूहका २६ सदस्य राष्ट्र मिलेर यूएनको घोषणा गरे। पछि १९४५ मा यूएन स्थापना भएपछि त्यसको चार्टरलाई ५ स्थायी सुरक्षा परिषद्का सदस्य राष्ट्रले अनुमोदन गरेका थिए। ती मुलुक हुन्, अमेरिका, चीन (पहिला ताइवान र पछि कम्युनिस्ट मुलुक), सोभियत युनियन (हाल रुस), बेलायत र फ्रान्स। यी ५ मुलुकले ‘सबै समान हुन् र केही चाहिँ अलि बढी समान छन्’ भन्ने सन्देश दिँदै आफूमाथि भिटो पावरको अधिकार सुरक्षित गरेका छन्। यीमध्ये एउटा मुलुकले पनि नमानेमा यूएनको काम अघि बढ्न सक्दैन।

अहिले विश्व बहुध्रुवीय भएको र त्यसको असर यूएनको सुरक्षा परिषद्मा परेको भूराजनीतिक जानकार चन्द्रदेव भट्ट बताउँछन्। ‘अहिले चीन र रुस एकातिर छन् भने अमेरिका र अन्य पश्चिमा मुलुक अर्कोतिर उभिएका छन्, जसको असर विश्व शान्ति स्थापनामा परेको छ,’ उनले भने, ‘यी दुईतिर उभिएका शक्ति राष्ट्रकै कारण सुरक्षा परिषद्ले उपयुक्त निर्णय गर्न सकेको छैन, यसै कारण यूएनको प्रभावकारिता पनि कमजोर बन्दै जाने खतरा छ।’

सन् १९४५ को जुनमा अमेरिकाको सन्फ्रान्सिस्कोमा भएको भेलामा ५१ मुलुकको उपस्थित थियो। उक्त भेलाले यूएनको चार्टरमा हस्ताक्षर गरेको हो। चार्टरमा १९ च्याप्टर र १११ धारा समावेश छन्। यूएनको सिद्धान्त भनेको अन्तर्राष्ट्रिय रूपमा शान्ति कायम राख्ने हो। यूएनको मुख्य ६ अंगमा महासभा, सुरक्षा परिषद्, आर्थिक र सामाजिक परिषद्, ट्रस्टी सिप, इन्टरनेसनल कोर्ट अफ जस्टिस (अन्तर्राष्ट्रिय अदालत) र सचिवालय रहेका छन्।

हरेक वर्षको सेप्टेम्बरको तेस्रो मंगलबारबाट महासभा सुरु हुन्छ। महासभा सञ्चालनका लागि एक अध्यक्ष र २१ उपाध्यक्षको चयन गरिन्छ। ७८ औं महासभामा भाग लिन यस पटक नेपालबाट प्रधानमन्त्री पुष्पकमल दाहाल नेतृत्वको टोली ३० भदौमा न्युयोर्क पुग्दै छ। यूएनको सबैभन्दा शक्तिशाली अंग भनेको सुरक्षा परिषद् हो। यसमा ५ स्थायी सदस्यसहित १० अस्थायी सदस्य राष्ट्र छन्। अस्थायी सदस्य राष्ट्रको अवधि २ वर्षको हुन्छ। नेपाल यसअघि दुई पटक सुरक्षा परिषद्को अस्थायी सदस्य भइसकेको छ भने नेपाल सरकारले सन् २०३७–३८ मा फेरि सुरक्षा परिषद्को अस्थायी सदस्यका लागि निर्वाचनमा उठ्ने निर्णय गरिसकेको छ। अहिले स्थायी सदस्यहरूको संख्यालाई लिएर पुनःसंरचना गर्नुपर्छ भन्ने आवाज उठिरहेको छ। नेपालको दक्षिण छिमेकी भारतले आफूलाई सुरक्षा परिषद्को स्थायी सदस्य बनाउनुपर्ने प्रस्ताव गरिसकेको छ। ‘संसारको सबैभन्दा बढी जनसंख्या भएको मुलुक भारतलाई सुरक्षा परिषद्को स्थायी सदस्य नबनाउनु उचित हुन्न। भारतलाई छाडेर यूएनले कसरी काम गर्ला?’ भारतका विदेशमन्त्री एस जयशंकरले केही समयअघि सार्वजनिक रूपमा टिप्पणी गरेका थिए। भारत मात्र होइन, सुरक्षा परिषद्को स्थायी सदस्यमा ल्याटिन अमेरिकाका एउटै पनि मुलुक छैनन् भने अफ्रिकी महादेशको पनि कुनै प्रतिनिधित्व छैन। ब्राजिल, दक्षिण अफ्रिकाजस्ता मुलुकले पनि सुरक्षा परिषद्को भूमिकामाथि प्रश्न उठाइरहेका छन्।


    यूएनको शान्ति मिसनमा सबैभन्दा बढी सैनिक पठाउने बंगलादेशपछि दोस्रो नम्बरमा नेपाल, हाल विश्वका विभिन्न १३ मिसनमा ६ हजार ७० नेपाली सेना तैनाथ


यूएनले विश्वमा शान्ति स्थापनाका लागि शान्ति सैनिकलाई द्वन्द्वग्रस्त मुलुकमा पठाउँदै आएको छ। नेपाल अहिले शान्ति सैनिक पठाउने मुलुकको संख्यामा अग्रपंक्तिमा छ। नेपालले सन् १९५८ देखि शान्ति मिसनमा आफ्ना सैनिक पठाउन थालेको हो। हालसम्म विश्वका ४४ यूएन मिसनमा गएर १ लाख ४५ हजारभन्दा बढी नेपाली सैनिकले शान्ति स्थापना गरिसकेका छन्। नेपाली सेनाका अनुसार सन् २०२३ को अगस्ट २३ सम्मको तथ्यांकअनुसार बंगलादेशपछि नेपाल यूएन शान्ति मिसनमा सबैभन्दा बढी सैनिक पठाउने सूची रहेको छ। हाल विश्वका विभिन्न १३ मिसनमा ६ हजार ७० नेपाली सैनिकले ‘नीलो हेलमेट’ लगाएर शान्ति स्थापना गरिरहेका छन्। जसमा ५ सय १३ महिला सैनिक कार्यरत छन्। नेपाल सरकारले हरेक वर्ष १० हजार शान्ति सैनिक शान्ति स्थापनाका लागि पठाउन सक्ने प्रतिबद्धता यूएनसँग जनाइसकेको छ। यूएनको शान्ति स्थापनाका दौरान विद्रोहीको आक्रमणमा परेर नेपालका ७२ सैनिक मारिएका छन् भने ६६ जना अंगभंग भएका छन्।

यूएनको अर्को महत्त्वपूर्ण अंगका रूपमा सचिवालय रहेको छ। जुन महासचिवअन्तर्गत रहन्छ। यसको मुख्यालय न्युयोर्कमा छ। सुरक्षा परिषद्को सिफारिसमा महासभाले महासचिव नियुक्त गर्छ। अहिले पोर्चुगलका पूर्वप्रधानमन्त्री एन्टोनियो गुटेरेस यूएनका महासचिव छन्। यूएनले केही महत्त्वपूर्ण काम गरिरहेको छ। तर, यसका पनि कमजोर पक्ष रहेका छन्। यसले पछिल्लो समय बढिरहेको बहुध्रुवीकरणलाई रोक्न सकेको छैन। अन्य बहुपक्षीय, क्षेत्रीय र रणनीतिक सहकार्यलाई आफ्नो दायरामा ल्याउनै सकेन। स्थापनाको लामो समयसम्म पनि यूएनले संसारबाट गरिबी हटाउन सकेको छैन। दिगो विकासको लक्ष्य, अतिकम विकसित मुलुकबाट विकासशील मुलुकमा लैजाने लगायतका विभिन्न कार्यक्रम यूएनले ल्याए पनि जनताले त्यसको अनुभूत गर्न पाएका छैनन्।

यूएनले पछिल्लो समय केही पुनःसंरचनाको नाममा यूएन वुमेन, यूएन युथ, काउन्टर टेरोरिज्म अफिस, डिपार्टमेन्ट अफ फिल्ड सपोर्ट लगायतका कुरालाई अघि बढाएको छ। जसले संस्थालाई अन्य विषयमा काम गर्नका लागि थप प्रभावकारी बनाउन खोजेको देखिन्छ। तर, महत्त्वपूर्ण अंगका रूपमा रहेको सुरक्षा परिषद् र अन्य मुख्य शान्ति सुरक्षाका गतिविधिकै कारणले यूएनको प्रभावकारितामाथि प्रश्न उठेको छ। पछिल्लो समय यूएनलाई पुनःसंरचना गर्नुपर्छ भन्ने चर्चा चलिरहँदा नेपालले चाहिँ यूएनको सदस्यता कसरी पायो भन्नेबारे पूर्वपरराष्ट्र सचिव मदनकुमार भट्टराईको ‘चार कूटनीतिज्ञ’ पुस्तक सहयोगी हुन सक्छ।

सन् १९४५ देखि १९४७ सम्म लन्डनस्थित नेपाली दूतावासको सैनिक सहचारीका रूपमा पद्मबहादुर खत्रीले आफ्नो कूटनीतिक यात्रा सुरु गरेका थिए। उक्त पदको आफ्नो अवधि सकिनासाथ नेपाली दूतावास लन्डनमै मुकाम राखी नेपाललाई संयुक्त राष्ट्रसंघमा सदस्यता दिलाउने अभियानमा खत्रीले लेखापढी र अन्य काम गरेका थिए। ‘सन् १९४९ मा नेपालले संयुक्त राष्ट्रसंघमा प्रवेशको प्रयास स्वरूप तत्कालीन विदेश विभागका महानिर्देशक मेजर जनरल विजयशमशेरद्वारा केही विदेशी विशेषज्ञसहितको टोलीलाई तयार गर्न लगाएको विस्तृत प्रतिवेदन यूएनको ‘लेक सक्सेस’ मा भएको चौथो अधिवेशनमा खत्रीले लगी पढेर सुनाएका थिए,’ पुस्तकमा उल्लेख छ। केही समयसम्म यस सम्बन्धमा भएको सुनुवाइ र छलफलमा यदाकदा आफूलाई पनि सहभागी हुन बोलाउने गरेको तथ्य खत्रीले सन् १९७१ सालमा परराष्ट्र मन्त्रालयको विशेष सल्लाहकारमा रहँदा आफूलाई बताएको भट्टराईले बताए। तत्कालीन परराष्ट्र मामिला मन्त्रालयका महानिर्देशक विजयशमशेरले सन् १९४९ फेब्रुअरी १३ मा नेपाल सरकारका तर्फबाट संयुक्त राष्ट्रसंघको सदस्यता लिन पत्र लेखेका थिए।

सन् १९४९ सेप्टेम्बर ७ मा तत्कालीन सोभियत संघले विशेषाधिकार (भिटो) प्रयोग गरेपछि सुरक्षा परिषद्ले नेपालको सदस्यता प्रस्ताव अस्वीकार गर्‍यो। र, नेपाल संयुक्त राष्ट्रसंघ सदस्य बन्न पाएन। तर, पछि सन् १९५५ डिसेम्बर १४ मा नेपालले सदस्यता पायो। सदस्यता पाएको अर्को वर्ष नै सन् १९५६ मा हृषीकेश शाहलाई सरकारले यूएनका लागि स्थायी प्रतिनिधिको जिम्मेवारी दिएको थियो।

सन् १९५८ मा शान्ति सैनिक पठाउनेदेखि दुई पटक सुरक्षा परिषद्को अस्थायी सदस्यमा निर्वाचित भयो। साथै, सन् १९६७ मा यूएन सुरक्षा परिषद्को सदस्यका हैसियतमा नेपाल रहँदा सदस्य चुनिएबाट बढेको थप कूटनीतिक जिम्मेवारी वहन गर्ने सिलसिलामा यूएनका लागि छुट्टै नियोग न्युयोर्कमा स्थापना गर्‍यो। सन् १९५५ मा प्राप्त यूएनको सदस्यता नेपालको परराष्ट्र सम्बन्धमा एउटा महत्त्वपूर्ण घटना भयो। ‘यूएनको महत्त्व हाम्रा निम्ति सामान्यभन्दा धेरै छ। किनकि, प्रथमतः यसले बाह्य हस्तक्षेप र अतिक्रमणबाट हामीलाई एक सामूहिक सुरक्षाको भावना दिलाउँछ,’ २६ औं महासभा (सन् १९७१) मा खत्रीले सम्बोधनका क्रममा भनेका थिए, ‘दोस्रो, यसले हाम्रो विकासका निम्ति अत्यावश्यक शान्तिको वातावरण सिर्जना गरेको छ। संक्षेपमा हामी संयुक्त राष्ट्रसंघमा एक आस्था लिएर आएका छौं, जुन आस्था पूर्ण र निर्विकल्प छ।’

खत्रीले तीन पटक संयुक्त राष्ट्रसंघको महासभामा नेपाली प्रतिनिधिमण्डलको नेतृत्व गरे। पहिलो पटक उनले यूएनको स्थायी प्रतिनिधि र अन्य दुई पटक नेपालको परराष्ट्रमन्त्रीको हैसियतमा नेपाली प्रतिनिधिमण्डलको नेतृत्व गरेका थिए। नेपालले सन् १९७५ मा यूएनमा शान्ति क्षेत्रको प्रस्ताव पनि गरेको थियो। जुन भारतलगायत अन्य मुलुकका कारण सफल हुन सकेन। नेपालजस्ता साना मुलुकका लागि यूएन कति महत्त्वपूर्ण छ भन्ने सवालमा कूटनीतिज्ञ यदुनाथ खनालको विचार महत्त्वपूर्ण छ। यूएन शक्तिशाली राष्ट्रहरूका लागि भन्दा पनि साना, कमजोर या कम शक्तिशाली राष्ट्रहरूका लागि बढी आवश्यक रहेको उनले बताएका थिए। सन् १९६० मा उनले यूएनको १५ औं साधारणसभामा दिएको भाषणको मुख्य विषय पनि यूएनमा साना राष्ट्रहरूको भूमिका कस्तो हुने भन्ने नै थियो। ‘कुनै पनि संस्था जनताको विश्वासबिना टिक्न र काम गर्न सक्दैन,’ आफ्नो एक आलेखमा उनले भनेका छन्, ‘कुनै पनि संस्था विद्यमान परिस्थितिको यथार्थलाई प्रतिविम्बित नगरीकन फल्न र फुल्न सक्दैन।’

उनको विचारमा यूएनले यस मूल्यांकनको आधार थोरबहुत पूरा गरेको छ। पूर्वराजदूत जयराजद्वारा लिखित ‘यदुनाथ खनाल जीवनी र विचार’ पुस्तकमा उल्लेख गरेअनुसार खनालको भनाइ छ, ‘संयुक्त राष्ट्रसंघमा विश्वका जनताको विश्वास छ भन्ने कुरा केले पनि देखाउँछ भने जुनसुकै नवोदित या स्वाधीन राष्ट्र पनि संयुक्त राष्ट्रसंघको सदस्य बन्ने आकांक्षा लिएर जन्मिन्छ र संयुक्त राष्ट्रसंघको सदस्य भएपछि मात्र आफू पूर्ण स्वाधीन राष्ट्र भएको अनुभव गर्छ,’ उनले एक उदाहरण दिएका छन्, ‘सन् १९६० को दशकसम्म स्वाधीन हुन बाँकी रहेका कतिपय अफ्रिकी देशका त स्कुलका विद्यार्थीले विद्यालय सुरु हुनुअघिको राष्ट्रिय गानको साटो संयुक्त राष्ट्रसंघको वडापत्रको उद्देश्यसम्बन्धी प्रारम्भिक प्याराग्राफ गाउँथे। यसरी यूएनले स्वतन्त्रता र प्रगतिको निमित्त संघर्ष गरिरहेका राष्ट्रहरूको आकांक्षालाई प्रतिबिम्बित गरेको छ।’ खनालले सन् १९४५ मा दोस्रो विश्वयुद्ध सकिएपछि अमेरिकाको सान्फ्रान्सिस्को सहरमा भएको सम्मेलनले यूएनमा सहभागिता नजनाउनु गलत भएको उल्लेख गरेका छन्।

खनालले साना राष्ट्रलाई ‘गैरजिम्मेवार’ भनेको मन नपरेको उल्लेख गरेका थिए। उनले भनेका थिए, ‘संयुक्त राष्ट्रसंघको सुरक्षा परिषद्मा ५ शक्तिराष्ट्र भिटो पावर लिएर बसेका छन्, के त्यो प्रजातान्त्रिक छ? छैन। तर, त्यसबारे विश्वराजनीतिमा शक्तिको यथार्थ भूमिकालाई ध्यानमा राखेर साना राष्ट्र मौन बसेकै छन्। त्यसलाई पनि के ‘गैरजिम्मेवार’ नै भन्ने?’ पूर्वपरराष्ट्र मन्त्रीसमेत रहेका खनालले त्यस बेला उठाएको विषय अहिले पनि उत्तिकै सान्दर्भिक देखिन्छ।

यूएनका मुख्य ५ स्थायी सदस्यलाई दिइएको जिम्मेवारी र त्यसैको सेरोफेरोमा संस्थाले खेलेको भूमिकाकै आधारमा यूएनको प्रभावकारिताको मूल्यांकन हुने गरेको छ। भूराजनीतिक जानकार भट्ट भने ‘ग्लोबल गभर्नेन्स’ को सन्दर्भमा यूएनको भूमिका प्रभावकारी नदेखिएकाले पनि विश्वभर विभिन्न संकट देखा परेको टिप्पणी गर्छन्। त्यस्तै अहिले २० ठूला आर्थिक शक्ति राष्ट्रको समूह जी–२०, उदाउँदा ठूला अर्थतन्त्र भएका मुलुकको समूह ब्रिक्स र सांघाई कोअपरेसन अर्गनाइजेसन (एससीओ) लगायतका संस्था सतहमा आउँदा पनि यूएनको प्रभावकारितामाथि प्रश्न उठेको उनको बुझाइ छ। ‘यसभित्र पनि जी–२० लाई चीनले महत्त्व दिएको छैन भने ब्रिक्स र एससीओलाई भारतले महत्त्व दिएको देखिन्न,’ उनले भने, ‘यसलाई मिलाउने काम यूएनको हो। तर, अहिले यूएन कहाँ छ भन्ने परेको छ।’

यूएनको पुनःसंरचनाका सम्बन्धमा गत वर्षको ७७ औं महासभामा नेपालले पनि आवाज उठाएको थियो। यस पटक नेपालका तर्फबाट प्रधानमन्त्री दाहालले सम्बोधन गर्दै गर्दा यूएनको भूमिका र प्रभावकारिताबारेमा कति चर्चा गर्नेछन्, केही दिनभित्र पक्कै थाहा हुनेछ।
..................................................................................
काठमाडौँ — सन् १९६० मा आजकै दिन (सेप्टेम्बर १४) मा तेल निर्यात गर्ने देशहरूको संगठन ओपेक स्थापना भएको थियो। १९६० को सेप्टेम्बर १० देखि १४ सम्म इराकको राजधानी बग्दादमा भएको सम्मेलनमा सहभागी विभिन्न पाँच राष्ट्रले अर्गनाइजेसन अफ द पेट्रोलियम एक्सपर्टिङ कन्ट्रिज (ओपेक) स्थापना गरेका थिए।

विश्व बजारमा पेट्रोलियम पदार्थको माग र निर्यात नियन्त्रण/नियमन गर्ने तथा मूल्य निर्धारण गर्ने उद्देश्यले ओपेकको स्थापना गरिएको हो।

इराक, इरान, कुवेत, साउदी अरब र भेनेजुएला ओपेकका संस्थापक हुन्। संस्थापक राष्ट्रसहित अल्जेरिया, अंगोला, कंगो, इक्वेटोरियल गिनी, ग्याबोन, लिबिया, नाइजेरिया र संयुक्त अरब इमिरेट्स हाल संगठनका सदस्य छन्। ओपेकका सदस्यहरू विश्वमा तेल निर्यात गर्ने प्रमुख १३ देश हुन्।

१९९२ को डिसेम्बरमा आफ्नो सदस्यता निलम्बन गरेको इक्वेडर २००७ मा ओपेकमा सामेल भएको थियो। तर, उसले फेरि २००७ को जनवरीदेखि लागू हुने गरी अलग भएको हो। २००९ मा निलम्बन गरेको सदस्यता इन्डोनेसियाले २०१६ को जनवरीमा सक्रिय बनाएको भए पनि सोही वर्षको नोभेम्बर ३० यता पुनः निष्क्रिय छ। त्यस्तै, अर्को सदस्य राष्ट्र कतार २०१९ को जनवरी १ देखि संगठनबाट अलग भएको हो।
...............................................................................
त्रिपोली — लिबियाको पूर्वी क्षेत्रमा आँधीपछि आएको बाढीबाट ६ हजार जनाको मृत्यु भएको स्थानीय अधिकारीले जनाएका छन् । ‘ड्यानियल’ नामको आँधीपछि आएको बाढीमा परी हजारौं व्यक्ति बेपत्ता छन् । बाढीले समुद्री तटको डेर्ना सहर सबैभन्दा धेरै प्रभावित भएको छ ।

आँधीले डेर्ना नदीमा बनाइएको दुई वटा बाँध र चार वटा पुल भत्काएपछि लाखौं क्युबिक मिटर पानी डेर्ना सहरमा पसेको हो । लिबियाको सुरक्षा बलका अनुसार टर्की, अल्जेरिया र ट्युनिसियाबाट राहत सामग्री प्राप्त भएको छ । युरोपेली संघले जर्मनी, रोमानिया र फिनल्यान्डबाट लिबियामा सहयोग पठाएको जनाएको छ भने अन्य देशरुलाई पनि सहयोग पठाउन आग्रह गरेको छ ।

तीन दशकसम्म शासन गरेका मुअम्मर गद्दाफीको सन् २०११ मा हत्या गरिएपछि सन् २०१४ देखि लिबिया दुई प्रशासनिक क्षेत्रमा विभाजित भएको थियो । पश्चिम लिबियाको अन्तर्राष्ट्रिय मान्यता प्राप्त सरकारका प्रधानमन्त्री अब्दुल हामिदले राजधानी त्रिपोलीबाट १४ टन खाद्यान्न तथा मेडिकल सामग्री बेंघाजीतर्फ बताएका छन् ।
..................................................................................
पत्रकार रमेशकुमारले हिमालखबरमा अघिल्लो साता आकर्षक शीर्षकसहित एउटा समाचार लेखेका थिए— ‘विदेश गइरहेको देश’। त्यसमा उठाइएका विषयवस्तु नयाँ होइनन्, तर त्यसमा उल्लिखित विदेश जानेहरूको तथ्यांक–विश्लेषण हेर्दा अवस्था साँच्चै सोचनीय भइसकेको देखिन्छ।

समाचार अनुसार गएको आर्थिक वर्ष २०७९–८० मा मात्र ७ लाख ७५ हजार नेपाली कामदारका रूपमा, र १ लाख १० हजार पढ्न भनेर बिदेसिएका छन्। यसरी हेर्दा, एकै वर्ष करिब ९ लाख युवाले नेपाल छाडेछन्। यो भनेको १६–४० उमेर समूहको करिब ७ प्रतिशत हो। यसबाहेक अनौपचारिक माध्यमबाट जानेहरू उत्तिकै छन्, अनि अवसरको खोजीमा भारतीय भूमि पुग्नेहरूको ठूलो संख्या सरकारी ‘रेकर्ड’ मै छैन। यो अवस्थालाई लिएर समाजशास्त्री गणेश गुरुङले गरेको एक वाक्यको टिप्पणीले धेरै कुरा समेट्छ, ‘यस्तो लाग्छ, सिंगो देश नै विदेश गइरहेको छ।’

हुन पनि यति धेरै नेपाली बिदेसिन थाल्नु आफैंमा असामान्य घटना हो। यसले कतै समाजमा ‘संस्कृति’ कै रूप लिन थालिसकेको त हैन भन्ने प्रश्न पनि उब्जाउँछ। तर त्यसभन्दा ठूलो प्रश्न किन कोही आफ्नो देशमा बस्न चाहँदैन भन्ने हो; किन अधिकांशले यो देशलाई ‘ट्रान्जिट’ जस्तो ठान्न थालेका छन् भन्ने हो। यहाँ एउटा जमात छ, जो विदेश जानेहरूविरुद्ध सत्तोसराप गरेर बस्छ, तर ठूलो जनपंक्ति बिदेसिनुको कारकतत्त्वतर्फ आँखा चिम्लिन्छ। सामान्यतया देशभित्र बस्ने कि विदेशतर्फ जाने भन्ने कुरा हरेक नागरिकको आ–आफ्नै वैयक्तिक स्वतन्त्रताको विषय हो। यति हुँदाहुँदै पनि छोटो समयमै यति धेरै नागरिक बिदेसिने अवस्था आउनु आफैंमा एउटा गम्भीर विमर्शको विषय हो। त्यसैले मूल प्रश्न हो— यति ठूलो युवा उमेर समूहले किन देशभित्र आफ्नो ‘भविष्य’ देखिरहेको छैन?

तथ्यांक हेर्दा आर्थिक वर्ष २०७०–७१ मा ५ लाख २७ हजार नेपाली कामदारका रूपमा बिदेसिएका थिए। त्यसपश्चात् त्यो संख्या क्रमशः तल झर्दै गएको थियो। त्यसो हुनुका अरू कारण पनि थिए होलान्, एउटा सीधा सम्बन्धचाहिँ मुलुकको अर्थ–राजनीतिक घटनाक्रमसँग जोडिएको देखिन्थ्यो। उदाहरणका रूपमा, १० वर्ष लामो राजनीतिक संक्रमणको अन्योल र अस्थिरताबाट नेपाली समाजले जब मुक्ति पायो, २०७२ सालमा संविधानसभाबाट नयाँ संविधान जारी गरियो, त्यसपश्चात् देशभित्रै केही हुन्छ भन्ने ठूलो आशा सञ्चार भएको थियो। त्यससँगै बिदेसिनेको संख्या सवा लाखले घटेको थियो।

आर्थिक वर्ष २०७५–७६ मा वैदेशिक रोजगारीमा जाने नेपालीको संख्या पाँच वर्षअघिभन्दा आधाले घटेर २ लाख ४३ हजारमा सीमित भयो। त्यसले नयाँ संविधान अन्तर्गत पहिलो आम निर्वाचन भएर संघ, प्रदेश र स्थानीय तहमा सरकारहरू गठन भएपछि आम भरोसा निकै बढेजस्तो देखाएको थियो। त्यस बखत दुइटा ठूला कम्युनिस्ट पार्टी मिलेर चुनाव लडेपछि मुलुकले लामो समयपछि स्पष्ट बहुमतसहितको शक्तिशाली सरकार पाएको थियो। त्यसले दिएको ‘समृद्ध नेपाल, सुखी नेपाली’ को नारालाई त जनताले कति पत्याएका थिए वा थिएनन्, त्यो अलग कुरा भयो, तर स्थायित्व र विकासको अपेक्षाचाहिँ ह्वात्तै बढेको थियो। अब देशमा केही हुन्छ भन्ने धेरैलाई लागेको थियो।

राजनीतिक अगुवाहरूले पनि नयाँ संविधान लेखेपछि चामत्कारिक ढंगले विकास गरिन्छ, मुलुकको कायाकल्प हुन्छ भन्ने दिग्भ्रम छरेका थिए। ठूलठूला रेल सञ्जालदेखि पानीजहाज र भ्युटावरसम्मका आकाशे सपनाहरू देखाइएका थिए। तर न त्यो व्यवहारमा रूपान्तरित हुन सक्यो, न त आम मान्छेको दैनन्दिनी सुध्रने, जीविकोपार्जनका सम्भावना र रोजगारीका अवसरहरू बढ्ने अवस्था आयो। हाम्रा नीतिनिर्माताहरू माथि–माथि उडे, भुइँमान्छेतिर हेर्दै हेरेनन्। त्यसबीचमा आएको कोरोनाको कहरले कामकाजी वर्गको दैनिकीलाई पहिलेभन्दा दुष्कर बनाइदियो, अर्थतन्त्र डामाडोल भयो, महँगीले आकाश छोयो, तर सरकारका सञ्चालक र प्रशासकहरूलाई भने त्यसले खासै छोएको देखिएन। राज्यप्रति कुनै आशा–अपेक्षा नै बाँकी नभएपछि आम मान्छेमा छाउने निराशा या आक्रोश नै हो, जसतर्फ अहिले हामी प्रस्थान गर्दै छौं।

जस–जसले त्यसबीचमा दुईतिहाइ मत पाएको ‘स्थायी सरकार’ बाट अति अपेक्षा राखेका थिए, उनीहरू पनि किन निराश हुँदै गए भने त्यो सरकारले जनताबाट आफूले पाएको म्यान्डेटको भारसमेत थाम्न सकेन, आफैंभित्रको कलहमा फँसेर यदुवंशी विनाशतर्फ लम्कियो। संविधान, स्थायित्व, समृद्धिजस्ता सम्भावनाका सबै ‘स’ हरू सिद्धिएपछि निम्तिने निराशा नै हो, जसले सर्वसाधारणलाई पलायन या प्रतिरोधतर्फ धकेल्नु सामाजिक नियमभित्रकै कुरा हो। सायद त्यहाँनेर पलायन प्रभावी भयो।

सम्भवतः यो सबैको परिणाम होला, देश छाड्ने क्रम फेरि उकालो लागिरहेको छ। कोरोना प्रकोपका बेला त त्यो संख्या घटेर वर्षको २ लाखमुनि झरेको थियो। त्यसपछि ग्राफ निरन्तर माथितिरै चढिरह्यो र गत वर्ष उत्कर्षमै पुग्यो। चानचुन ३ करोड जनसंख्या भएको मुलुकबाट एकै वर्ष ९ लाख जनता बिदेसिए। यस्तो लाग्छ, कोही रोकिन तयार छैन। नयाँ पुस्तामध्ये अधिकांशको उद्देश्य विदेश जाने, पढ्ने, काम गर्ने र उतै बस्ने भन्ने देखिन्छ। उनीहरूले किन आफ्नै देशमा कुनै सम्भावना देखिरहेका छैनन्? झट्ट हेर्दा यसलाई नेपाली राज्य, जनता र शासकहरूको सामूहिक असफलता पनि मान्न सकिएला। तर अलि गहिरिएर हेर्दा, देशभित्र बढ्दो निराशाको स्रोत मूलतः राजनीतिक अगुवाहरूको असफलतामा गएर ठोकिन्छ। खास गरी सरकारले आफू हुनुको सकारात्मक आभास दिन नसक्नु, देशभित्रै भविष्य छ भनेर आफ्नो कामबाट विश्वस्त तुल्याउन नसक्नु यसको चुरो कारण हो।

आम जनताको जीवनस्तर झन्झन् खस्कँदै गए पनि पहुँचवालाहरूले जे गरे पनि छुट पाउने दण्डहीनताको माहोल मौलाएको अवस्था सामाजिक सञ्जालको यो युगमा कसैबाट छिपेको छैन। यसबीचमा ललिता निवासदेखि नक्कली शरणार्थी प्रकरण र सुन तस्करीसम्मका केही काण्ड त उजागर भएका छन्, तर तिनको अनुसन्धानका क्रममा खासखास टाउकेहरूलाई जोगाउन जसरी ‘राष्ट्रिय सहमति’ कायम गरिएको छ, त्यसले जनतामा उल्टो निराशा र आक्रोश बढाउने काम गरेको छ। सरकारले काम नगरे वा काम बिराए पनि विपक्षी दलले त आवाज उठाइरहेको छ भन्ने अवस्था पनि देखिँदैन। सत्तापक्ष होऊन् वा प्रतिपक्ष, ठूलठूला काण्डमा नेताहरूबीच ‘सेटिङ’ भइहाल्छ भन्ने बुझाइ यति व्यापक भइसकेको छ कि, यदि सत्य त्यसभन्दा फरक हो भने पनि पत्याउन कोही तयार छैन। विदेशगमनको ग्राफलाई यी सबै पक्षसँग जोडेर हेर्नुपर्ने हुन्छ।

नेपाली सन्दर्भमा यो के नौलो कुरा भयो र? यो विषयलाई यसरी पनि भन्न सकिएला। किनभने ‘सामाजिक निराशा’ र ‘अवसरको खोजी’ यस्ता दुई मूलभूत कारण हुन्, जसले हामीलाई सधैं विदेशगमनतर्फ उत्प्रेरित गर्दै आएका छन्। त्यही भएर नेपाली समाजले कम्तीमा २ सय वर्षदेखि ‘मुगलान भासिने’ र ‘लाहुरे बन्न जाने’ प्रचलन देख्दै–भोग्दै आएको हो। उस बेला खास गरी चिनियाँ र अंग्रेज फौजसँग करिब २५ वर्षको अन्तरालमा भएका दुई ठूला युद्धमा उदाउँदो गोर्खाली साम्राज्यले पालैपालो धक्का खानुपरेपछि उत्पन्न राष्ट्रिय निराशाका बीचमा पलायन प्रारम्भ भएको थियो। ती धक्काले शासक वर्गमा रहेको राज्य विस्तारको महत्त्वाकांक्षामा त विराम लगाइदियो नै, युद्ध अभियानसँगै जोडिएर प्रतिफल आर्जन गर्दै आएका भारदार, सैनिक र सहयोगीहरूको ठूलो तप्कामा पनि निराशा छायो। लडाइँ जित्दै जाँदा बदलामा भूमि पाउँदै जाने सम्भावना त्यसपछि बाँकी रहेन, न त शौर्य देखाउने अवसर नै। बलभद्र कुँवरजस्ता नामी कमान्डरसमेत तुरुन्तै वफादारी बदलेर नालापानीबाटै पन्जाब नरेश रणजित सिंहको सेवामा लाहोर गए। ‘लाहुरे’ प्रथा नै सुरु गरे। बेलायतीले युद्धमोर्चामा रहेका गोर्खालीहरूलाई समेटेर ब्रिटिस गुर्खा बटालियनहरू खडा गर्न थाले। इतिहासको त्यो निरन्तरता अहिले पनि छँदै छ।

युद्धोत्तर कालमा भूमिप्राप्तिको सम्भावनाबाट विमुख भएकाहरू वा राज्यलाई चर्को कर बुझाउने सास्तीबाट आजित भइसकेकाहरू अवसरको खोजीमा पहाडैपहाडको बाटो पूर्वका मेची–टिस्टा नाघेर दार्जिलिङ, आसाम र बर्मातिर जाने क्रम पनि लाहुरे प्रवृत्तिसँगै सुरु भयो। त्यहाँ जंगल फँडानी, खेतीपाती र पशुपालन गरेर जीविकोपार्जन गर्ने भनेर हूलका हूल मान्छेहरू बिदेसिए। बिदेसिने त्यो क्रम अहिले पनि जारी छ। भलै गन्तव्यहरू फेरिए होलान्। मुगलानको ठाउँ अब खाडी क्षेत्र, मलेसिया वा अफ्रिकाको अनकन्टारले लिए होलान्। लाहुरे ‘क्याम्प’ मस्को, किभ र अन्यत्र पनि खुले होलान्।

अर्को दृष्टिबाट हेर्दा— देशभित्र आफ्नो क्षमता तिखार्ने, रोजगारीको अवसर नपाउने, पाइहाले पनि सीमित आर्जन मात्र हुने र जीवन सधैं कष्टदायी हुने भएपछि मान्छेले स्वभावतः उपलब्ध अवसरतर्फ नजर लगाउँछ। विदेशमा जति दुःख भए पनि त्यहाँ बस्नेले फेसबुक र टिकटकमा हाल्ने सुविधासम्पन्नताको झल्कोले यताकालाई तानिहाल्छ। त्यसो त यो सिलसिलाले देशलाई नोक्सानी मात्र भएको छैन, कालो बादलमा देखिएको चाँदीको घेरा पनि चहकिलै छ। अति चर्चा हुने रेमिट्यान्सको पाटो छाडेर हेर्ने हो भने पनि, यति धेरै नेपालीले यति बाक्लो संख्यामा कहिल्यै विदेशी भूमिमा टेक्न पाएका थिएनन्। केही दशकअघिसम्म अमेरिकासहित पश्चिमा जगत्मा त प्रायः उच्च वर्ग मात्र पुग्थे। यस अर्थमा आम नेपालीको विश्व–पहुँच बढ्नु आफैंमा एउटा उपलब्धि र अवसर हो। खास गरी यसबीच व्यावसायिक क्षेत्र र प्राज्ञिक कर्ममा थुप्रै क्षमतावान् नेपालीहरू राम्रैसँग स्थापित भइसकेका छन्। विदेशमा नेपाली मूलका प्रतिभा (इन्डिभिज्युअल ट्यालेन्ट) हरूको उत्पादन यति धेरै संख्यामा कहिल्यै भएको थिएन। डायस्पोरिक रत्न भन्न सकिने तिनलाई सके फर्काउने, नत्र कम्तीमा देशभित्रको प्रक्रियासँग जोडेर राख्ने सामान्य अग्रसरतासमेत सरकारी तहबाट भइरहेको देखिन्न।

२००७ सालअघि, खास गरी राणा शासनका बेला एक थरी जनतालाई विदेशी सेनामा पठाउने, विद्रोही स्वर निकाल्नेलाई दण्डसजाय दिने वा देशनिकाला गर्ने, अनि देशभित्र बाँकी जमातमाथि रजाइँ गरेर बस्ने चलन थियो। उस बेला बेलायतलाई लाहुरे आपूर्ति गरेबापत शासकहरूले मोटो रकम पनि पाउँथे, र मोजमस्तीको स्रोत त्यो पनि बनेको थियो।

समय बदलिएको छ, तर प्रवृत्ति फेरिएको छैन। अहिले झन्डै एकतिहाइ जनताले विदेशी भूमिमा श्रम गर्छन्, यता देशभित्र बाँकीमाथि ‘शासन’ गर्नेहरूले पहिले बेलायतीबाट झैं सीधै नजराना त पाउँदैनन्, तर रेमिट्यान्सका नाममा भित्रिने ठूलो रकम अर्थतन्त्रको माखेसाङ्लोभित्र छिरेर अन्ततः भ्रष्टाचार र कमिसनको प्रतिफलका रूपमा थुप्रै राजनीतिक हस्तीहरूका हातमा पुग्छ। लाग्छ, उनीहरू त्यसैमा मन–मग्न छन्। बाँकी देशमा के भइरहेको छ, ख्याल राखिरहन जरुरी ठानेका छैनन्।

शताब्दी लामो राणा शासनलाई त्यही बिदेसिएको वर्गमा आएको सचेतनाले ढालेको थियो। अहिलेको अपेक्षा र सचेतनाको आयतन उस बेलाभन्दा निश्चय पनि निकै फराकिलो छ। तर राजनीतिक अगुवाहरूमा भने पुरातन प्रवृत्ति नै हावी छ। लाग्छ— फेरि हामी कुनै सामाजिक–राजनीतिक विस्फोटको प्रतीक्षामा छौं।

(शीर्षक विजय मल्लको नाटक- ‘कोही किन बरबाद होस्’बाट प्रेरित)
.......................................................................
नेपालका सरकारी र केही गैससले गएको भदौ २० मा मानव बेचबिखनविरुद्धको सत्रौं राष्ट्रिय दिवस मनाए। त्यसो त यस्ता दिवस सिंहदरबारका वार्षिक पात्रोमा महिनैपिच्छे हुने गर्छन्, चाहे ती सान्दर्भिक होऊन् या नहोऊन्।

यो दिवसजन्य संस्कृति र त्यसको उपादेयताबारे नेपाली समाजमा सघन बहस हुनु जरुरी भैसकेको छ। बहसका आयाम थुप्रै हुन सक्छन् तर मूल रूपमा जसका नाम र सम्बन्ध जोडेर दिवसको प्रायोजन गरिन्छ, तिनको जीवन र भोगाइलाई यस्ता कार्यक्रमले के सकारात्मक प्रभाव पार्छन् भन्ने नै मूल प्रश्न हो। त्यसैले पनि प्रायोजक र तिनले बोल्ने कुरा, तिनको बुझाइ सान्दर्भिक छन् कि छैनन् भन्ने पक्षको आलोचनात्मक चिरफार हुनु जरुरी छ। यहाँ मैले राष्ट्रिय मान्यताप्राप्त, राष्ट्रिय ढुकुटी खर्च गरी वा दाताको अनुदानद्वारा सरकारप्रायोजित यस्ता कार्यक्रमहरूको समीक्षा गर्न होइन कि तिनको औचित्यबारे एउटा करदाताको हैसियतले प्रश्न गर्न पाउने नागरिक अधिकारको उपयोग गर्न खोजेकी छु।

गत भदौ २० गते नेपाल सरकारका एक तालुकदार मन्त्रीले मानव बेचबिखनविरुद्धको दिवस भनेर तोकिएको उनकै कार्यक्रमलाई सम्बोधन गर्ने क्रममा भन्दै थिए— सरकार मानव बेचबिखन नियन्त्रणमा सक्रिय छ। उनले भारतसँगको खुला सिमाना, गरिबी, नागरिकको न्यून सचेतनास्तर र मानव बेचबिखनको बदलिँदो प्रवृत्तिका कारण समस्याको समाधान अपेक्षित रूपमा हुन नसकेको पनि बताए। महिला, बालबालिका र ज्येष्ठ नागरिक — सबैभन्दा बढी जनसंख्या भएको र नेपाली समाजको संरचनामा सबैभन्दा बढी विभेदको चक्रमा पारिएको समूह — को जिम्मा लिएर बसेको नेतृत्वको बुझाइमा वैदेशिक रोजगारीको बढ्दो प्रवृत्तिका कारण मानव बेचबिखनका समस्याहरू समाधान हुन नसकेका रहेछन्। विडम्बना, जिम्मेवार राजनीतिक नेतृत्वले मुलुकले तय गरेको राजनीतिक पद्धति, तपसिलका आर्थिक नीति र खडेरी परेको राजनीतिक दृष्टिकोणबीचको सम्बन्धलाई बुझ्न सक्दैन/ चाहन्न तर भ्रामक सन्देश प्रवाह गरी समस्याको जरोमा पुग्नबाट पन्छिन्छ।

मानव बेचबिखन वैदेशिक रोजगारीको प्रवृत्ति बढेकाले समाधान हुन नसकेको हो कि वैदेशिक रोजगारीको प्रक्रियाभित्र भएको नीतिगत र राजनीतिक भ्रष्टाचारको संस्कृति ऐंजेरुजसरी जकडिएका कारण जटिल बनेको हो? वैदेशिक रोजगारीको स्वाभाविक प्रक्रियालाई कसरी मानव तस्करी र बेचबिखनको जालोले बेरेर राजनीतिक लाभ र आर्थिक नाफाको खेतीका रूपमा संस्थागत गरी राजनीतिक पार्टीहरूले हुर्काइरहेका छन्? यी प्रश्नको जवाफ जिम्मेवार मन्त्री र उनका सरोकारवालाहरूसँग छ कि छैन?

यस्ता प्रश्न सरकारका मन्त्री र तपसिलका प्रशासकतिर मात्र होइन, बेचबिखनविरुद्ध अभियान चलाउनेहरू र अझ बढी त बेचिएर फर्केका महिलाका लागि भनेर ‘आश्रयगृह’ चलाउनेहरूतिर पनि तेर्सिन सक्छन्। किनकि सरकार मात्र होइन, सरकारका सहयोगी भनेर स्थापना भएका गैससहरू पनि कति पारदर्शी छन् र तिनका रणनीतिहरू समाजको चरित्रसृजित विभेद र त्यस्ता विभेदजन्य बेचबिखनको जटिलतालाई सम्बोधन गर्नेतिर कति गम्भीर छन् भन्ने प्रश्न पछिल्ला दशकहरूमा बारम्बार नउठेको होइन। अहिले पनि गैससको उत्तरदायित्व तिनका लक्षित समुदाय भनिएकातिर हो कि तिनका दातातिर भन्ने प्रश्न त अनुत्तरित नै छ। यो प्रश्न बेचबिखनविरुद्ध काम गर्ने गैससलाई मात्र होइन, समग्र गैससका लागि नै सान्दर्भिक हो भन्ने सर्वविदितै छ।

हो, मन्त्रीले भनेझैं मानव बेचबिखनको बदलिँदो प्रवृत्तिले गर्दा समस्या सम्बोधन गर्न चुनौती थपिएकामा विमत्ति छैन, तर त्यो बदलिएको र बदलिरहने प्रवृत्तिको जरो मन्त्रीले भनेझैं सर्वसाधारण करदाताको चेतना हो कि उनी र उनीजस्तै नीतिनिर्माताको शपथ लिएकाहरूको चेतनाको कमी हो? अनि बेचबिखन आफैंमा खुला सिमानाको कारण हो कि खुला सिमानालाई सम्बन्धित नेतृत्वहरूले सही तरिकाले व्यवस्थापन गर्न नसक्नुको एउटा परिणाम हो? दुनियाँमा अन्य मुलुकबीच पनि खुला सिमाना छन्, तर तिनलाई नागरिकको हिँडडुल गर्ने मौलिक अधिकारको सुनिश्चिततासहित कसरी व्यवस्थापन गरिएको छ भन्ने कुरा खुला सीमालाई दोष लगाएर पन्छिन खोज्ने हाम्रा नीतिनिर्मातालाई थाहा छ कि छैन?

उक्त कार्यक्रममा मन्त्री लगायतका सरोकारवालाले गरिबीका कारण मानव बेचबिखन भइरहेको भनेर दशकौंदेखिको रटान पनि लगाए। बेचबिखन, लैंगिक र नागरिक अधिकार खोसिएर अनेक बहानामा सीमान्तीकृत पारिएकाहरूको दृष्टिकोणबाट त्यो गरिबी भनेको के हो? हाम्रोजस्तो सामाजिक–सांस्कृतिक रूपले जटिल र विभेदी बनाइएको समाजको गरिबीको परिभाषा कसले गरिरहेको छ? मानव बेचबिखन, मानव तस्करी र श्रम आप्रवासनबीचको अन्तरसम्बन्धलाई गोलमटोल गरी अवधारणागत भ्रम छर्ने कि नीतिनिर्माणका लागि सिंहदरबार पसेकाहरूले प्रस्ट पारी तदनुरूप एकीकृत आप्रवासन नीतिगत खाका तय गरी सावर्जनिक बहसका लागि नेतृत्व गर्ने? प्रायोजित यस्ता कार्यक्रमहरूमा समय र जनताको कर खर्चिनुभन्दा समयोचित नीतिगत र रणनीतिक बहस गरी एउटा सार्थक परिणामतिर लाग्नु सान्दर्भिक हुँदैन र? हामी जबसम्म यस्तै अमुक तर्क तेर्स्याएर भ्रामक सन्देश प्रवाह गरी समस्याको जरो खोतल्नबाट भाग्छौं, तबसम्म बेचबिखनलाई सम्बोधन गर्ने सवालमा यस्तै कार्यक्रम गरेर निरीहताको बन्दी हुन्छौं।

मानव बेचबिखन फरक प्रकृति तर बृहत् श्रम आप्रवासनभित्रको एउटा जटिल र नकारात्मक आयाम हो भनेर किन हाम्रा नीतिनिर्माता भनिएकाहरूले बुझ्न नचाहेका हुन् भनी घोत्लिनु जरुरी छ। अनि यो राज्यसंरक्षित अपराधका रूपमा हाम्रा सुशासनका नसाहरूमा बगिरहेको कालो रगत हो भनी स्विकार्न किन हिचकिचाहट भएको हो भनेर खोतल्नु पनि उत्तिकै आवश्यक भैसकेको छ। किनकि मानव बेचबिखन एउटा सामाजिक मुद्दा मात्र नभएर संगठित भइरहेको राज्यसंरक्षित मानवताविरोधी अपराध हो जुन राजनीतिक र नीतिगत भ्रष्टाचारको एउटा अभिन्न अंग भैसकेको छ। यो धरातलीय यथार्थ नस्विकारी कसरी प्रभावकारी नीति र वस्तुगत रणनीति बनाउन सकिन्छ?

नेपाल सरकारका बहालवाला मन्त्री मात्र नभएर मानव अधिकार, महिला समानता र व्यक्तिको सार्वभौम पहिचानको मुद्दालाई आफ्नो राजनीतिको केन्द्रमा राखेर नेपालको प्रजातान्त्रिक आन्दोलनको इतिहास रचेको पार्टीका सदस्यले यति नबुझेका होलान् भनी अनुमान गर्न कठिन लाग्न सक्ला, तर मानव बेचबिखन पछिल्ला दशकहरूमा वैदेशिक रोजगारीभित्रको एउटा अँध्यारो पाटोका रूपमा संस्थागत भैरहेको थोरबहुत ज्ञान यस सवालमा सामान्य चासो राख्ने जोकोहीलाई छ। अनि सबैभन्दा बढी ज्ञान त तिनलाई छ, जो रोजगार व्यवसायीका नाममा राजनीतिक पार्टीका जनवर्गीय संगठनका रूपमा उदाएका व्यवसायी र तिनका दलालद्वारा दिनहुँ बेचिइरहेका छन्। यसो भनिरहँदा औंलामा गन्न सकिने राम्रा रोजगार व्यवसायीहरू पनि नेपालमा नभएका होइनन् तर विकृति यति संस्थागत भएको छ कि अपवादभन्दा पनि समग्रमा विश्लेषण गर्नुपर्ने स्थिति छ।

यी त भए बहालवाला जिम्मेवार मन्त्रीको सवालप्रतिको बुझाइ र त्यसले सृजना गर्न सक्ने अवधारणागत भ्रमको जोखिम तर यस्ता कर्मकाण्डलाई लाग्ने खर्च भर्ने हामी करदाताले उठाउनुपर्ने प्रमुख प्रश्न सम्भवतः यही हो— मानव बेचबिखनविरुद्धको राष्ट्रिय उत्सवको निर्णयको आधार के हो र यसको धरातल कस्तो छ? कहिलेदेखि, कसरी र किन यो वार्षिक कर्मकाण्डको सुरुआत भयो भन्ने पनि अनौठो छ। मानव बेचबिखनको समाजशास्त्रको गहन अध्ययन गर्नेहरूलाई राम्ररी थाहा छ, दक्षिण एसियामा मानव बेचबिखनको पछिल्लो संस्करण औपनिवेशिक शासनको तुषका रूपमा तत्कालीन शासकहरूले सत्ता र शक्तिसँग सौदाबाजी गरी सुरुआत गरे, राज्य सञ्चालन प्रणालीमा संस्थागत गरे र अनौपचारिक र धेरै हदसम्म भूमिगत अर्थतन्त्रको एउटा स्तम्भका रूपमा स्थापित गरे। त्यही स्वरूपको वर्तमान संस्करणमा राज्यद्वारा इजाजतपत्र लिएर वैदेशिक रोजगारीका नाममा खुलेआम मानव तस्करी भैरहेको छ। राजनीतिक पद्धतिलाई समयसापेक्ष बनाउने प्रक्रियामा नवउदारवाद हावी भैरहेको दक्षिण एसियाको सामाजिक संरचना र सांस्कृतिक चिन्तन भने अझै पनि सदियौं पछाडि भएको पुष्टि त सामाजिक–सांस्कृतिक रूपले सीमान्तीकृत पारिएका महिला लगायतका समुदायप्रतिको राजनीतिक व्यवहार, सांस्कृतिक अर्घेल्याइँ र आर्थिक विभेदले नै गर्छन्।

यता अनेक राजनीतिक सौदाबाजीकै प्रक्रियामा सार्कजस्ता संस्थाको गठन गरियो तर दृष्टिकोण, रणनीति र उद्देश्यबिनाको संरचनाका रूपमा। सार्कले आफ्नो अस्तित्व पुष्टि गर्ने क्रममा विभिन्न क्षेत्रीय खाका तय गर्‍यो, जसमध्ये एउटा थियो— महिला तथा बालबालिका बेचबिखन रोकथाम सम्बन्धी क्षेत्रीय अभिसन्धि। यो दस्तावेजलाई सन् १९९७ मा माल्दिभ्समा भएको नवौं सार्क सम्मेलनमा निर्णय गर्दै २००२ मा काठमाडौंमा भएको एघारौं सम्मेलनले अनुमोदन गरी क्षेत्रीय सतहमा ल्यायो, कार्यान्वयनका लागि भन्दै। अनि काठमाडौं सम्मेलनले पारित गरेको खुसियालीमा नेपालले दिवसका रूपमा मनाउन थाल्यो, कुरो यत्ति हो। उता यो विषयलाई सार्कको बैठकमा तत्कालीन अध्यक्षको हैसियतमा औपचारिक रूपमा प्रवेश गराउने माल्दिभ्स लगायत कुनै सदस्यलाई मतलब छैन यस्ता कार्यक्रमको। आफैं पनि विभिन्न भूमिकाद्वारा यो क्षेत्रीय अभिसन्धि निर्माण प्रक्रियामा प्रत्यक्ष–अप्रत्यक्ष रूपमा माल्दिभ्स बैठकसम्म संलग्न भएका कारण मलाई सम्झना छ, यो अभिसन्धि दक्षिण एसिया तहमा मानव बेचबिखनविरुद्ध कार्यरत तत्कालीन हामी नागरिक समाजको चर्को विरोधका बावजुद सदस्यराष्ट्रहरूका पुरातन सोच राख्ने सरकारप्रमुखहरूले जबर्जस्ती पारित गरेका थिए। यो एउटा यस्तो पुरातन सोच र साँघुरो चिन्तनग्रस्त दस्तावेज हो जसले बेचबिखन भनेको महिला र बालबालिकाको मात्र हुन्छ र त्यो पनि यौनकार्यका लागि मात्र हुन्छ भन्ने अवधारणाको पैरवी गर्छ। यो सोच र चिन्तन नितान्त औपनिवेशिक हो किनकि राणा शासकहरूले औपनिवेशिक शासक, तिनका सेना र प्रशासकको यौनतृप्तिका लागि नेपाली महिलाहरूलाई बेचिदिन्थे। अनि पछि शाह शासकहरूले समेत उत्तर–औपनिवेशिक कालमा यसलाई निरन्तरता दिए।

यो क्षेत्रीय अभिसन्धिको मर्म जेसुकै भनिए/लेखिए पनि सैद्धान्तिक धार नै गलत छ किनकि यो मानव बेचबिखनको समयसापेक्ष, धरातलीय परिभाषासँग मेल खाँदैनÙ विश्वको कुनै पनि क्षेत्रीय खाकासँग मेल खाँदैन। न यसले संयुक्त राष्ट्र संघको सदस्यराष्ट्रका हैसियतमा हामीले सहमति जनाएको बेचबिखनविरुद्धको ऐच्छिक प्रोटोकलसँग कहीँकतै तालमेल राख्छ, न त हाम्रो घरेलु सामाजिक परिवेशलाई नै सम्बोधन गर्न सामर्थ्य राख्छ। यद्यपि भारतको सरकारी परिभाषासँग भने अलिक नजिक छ। यसको उपादेयता खालि भदौ २० गते दाताको अनुदान र राज्यको ढुकुटी खर्च गरी मनाइने वार्षिक कर्मकाण्ड र त्यसमा जिम्मेवार नेतृत्वले गर्ने भ्रामक भाषणका लागि मात्र हो। अनि यो सार्क अभिसन्धिलाई त्यति साँघुरो बनाउन कुन सदस्यराष्ट्रको के भूमिका रह्यो भन्ने बुझ्न हामी संयुक्त राष्ट्र संघको चौथो महिला सम्मेलन र उसको निर्णय अनेक राष्ट्रमा लागू गराउन लगानी गर्ने त्यो दाताको महलसम्म पुग्नुपर्छ जसको आफ्नै र विश्वभरि अनुदानसँगै ल्याइएको बेचबिखन सम्बोधन गर्ने नीति/ऐन–२००० पनि साँघुरो छ। यो पक्षबारे सन्दर्भ मिल्दा कतै छलफल गरौंला।

यद्यपि क्षेत्रीय पहल जरुरी नभएको भने होइन। जसरी मानव बेचबिखन समस्याले भौगोलिक सिमानाको कुनै अर्थ राख्दैन, यसलाई सम्बोधन गर्न पनि हामीले राष्ट्रबीचको सीमालाई बाधाका रूपमा लिनु हुँदैन। तर, सम्बोधनका रणनीतिहरूको सामाजिक–सांस्कृतिक, आर्थिक र राजनीतिक स्वार्थ के हो भनेर नीतिनिर्माताले बुझ्नु जरुरी हुन्छ। हामी भने आफ्नो घरेलु माहोल, श्रम आप्रवासनका विकृतिहरू र बेचबिखनका बदलिँदा आयामहरूसँग हैरान हुँदा पनि किन थोत्रा, पुरातन सोच र साँघुरा ढर्राहरूका धरातलमा बनेका, नेपाली संरचनागत विभेदलाई झन् बढी मलजल गर्ने खालका दस्तावेज बोकी समस्याको जरो उखेल्नुभन्दा भ्रमको पैरवी गर्दै छौं?

टाढा जानैपर्दैन, दक्षिणपूर्वी एसियाको साझा खाका हेरौं। उनीहरूले त्यसलाई समयसापेक्ष बनाइरहेका छन् र सकेसम्म, सान्दर्भिक भएसम्म बेचबिखनको समस्यालाई बृहत् आप्रवासनको रणनीतिसँग समन्वय गरी लागू गर्ने प्रयास गरिरहेका छन्। किनकि उनीहरूले केही हदसम्म बुझेका छन्— मानव बेचबिखनको समस्या भनेको विभेदी सामाजिक संरचना, मुलुकले अँगालेको अर्थनीति र समग्र राजनीतिक पद्धतिको उपज र श्रम बजारसँग जोडिएको मुलुकको आर्थिक–राजनीतिक मुद्दा हो र त्यसैले यो राज्यद्वारा संरक्षित बहुआयामिक अपराध हो, मानव अधिकारको निकृष्ट रूप हो, नवउदारवादसँगै मौलाएको आधुनिक दासताको वर्तमान संस्करण हो। यो सार्क अभिसन्धिले भनेझैं र दाताको खाकाले निर्देश गरेझैं साँघुरो महिला, यौन र गरिबीको मात्र मुद्दा होइन। यसको उचित सम्बोधन गर्न हामीलाई भ्रमपूर्ण भाषण र तक्मा होइन, एकीकृत आप्रवासन नीतिको खाँचो छ, समाजको विभेदी संरचनाका खाडल पुर्ने राजनीतिक दृष्टिकोणको खाँचो छ, राजनीतिभित्रको विकृतिको सफाइ गर्ने र राज्य संरचनालाई गाँजेको नीतिगत भ्रष्टाचारलाई सम्बोधन गर्ने कुशल राजनीतिक नेतृत्व र रणनीतिको जरुरत छ।
..............................................................................
प्रधानमन्त्री पुष्पकमल दाहाल उत्तरी छिमेक चीन भ्रमणको तयारीमा छन्। प्रधानमन्त्रीका रूपमा तेस्रो पटक चीन भ्रमण गर्न लागेका दाहाल काठमाडौंबाट न्युयोर्क गएर त्यतैबाट बेइजिङ पुग्दै छन्। न्युयोर्कमा संयुक्त राष्ट्र संघको ७८ औं महासभालाई सम्बोधन गरेपछि उनी चीन जानेछन्।

चीनले गत चैतमा आयोजित ‘बोआओ फोरम फर एसिया’ मै प्रधानमन्त्री दाहाललाई निमन्त्रणा गरेको थियो तर दाहालले पहिले भारत भ्रमणमा निस्किने मनसुबा राखे। सन् २००८ मा पहिलो पटक प्रधानमन्त्री भएका बेला पारम्परिक क्रमभंगता गर्ने भन्दै दाहाल पहिलो विदेश भ्रमणका रूपमा चीन गएका थिए। उक्त भ्रमणको परकम्प भोगेका दाहालले दोस्रो पटक सन् २०१६ मा प्रधानमन्त्री हुँदा भारतबाटै पहिलो विदेश भ्रमण गरे। तेस्रो पटक प्रधानमन्त्री भएका बेला पनि दाहालले पहिले चीन भ्रमणमा निस्किएर भारतलाई असन्तुष्ट बनाउन चाहेनन्। उनले गत जेठमै भारत भ्रमण गरिसकेका छन्।

नेपालका पहिलेका प्रधानमन्त्रीहरूकै भ्रमणसरह दाहालको चीन भ्रमणमा पनि परियोजना र सहयोगको लामो सूची हुनेछ। तिनीहरूको पनि आफ्नै महत्त्व छ तर प्रधानमन्त्री दाहालले यस पटक दुइटा एजेन्डालाई प्राथमिकता दिनुपर्ने देखिन्छ। ती हुन्— चिनियाँ राष्ट्रपति सी चिनफिङसँग बेल्ट एन्ड रोड इनिसिएटिभ (बीआरआई) बारे प्रस्ट बुझ्ने र नेपालले चार वर्षअघि जारी गरेको नयाँ नक्साबारे चीनलाई बुझाउने।

पहिले बीआरआईबारे चर्चा गरौं। सन् २०१३ मा सी सत्तामा आएपछि चीनले अति महत्त्वाकांक्षी परियोजनाका रूपमा बीआरआई अघि सार्‍यो। बीआरआईमा साझेदारी गर्ने विषयमा नेपाल र चीनबीच २०१७ को मेमा हस्ताक्षर भयो। सुरुमा वान बेल्ट वान रोड (ओबीओआर) भनिएको यस परियोजनालाई २०१५ देखि बीआरआई नाम दिइयो। जमिन र समुद्री मार्गमार्फत विश्वसँग चीनलाई जोड्ने अवधारणामा यो परियोजना ल्याइएको हो।

तत्कालीन प्रधानमन्त्री केपी शर्मा ओलीले सन् २०१८ मा चीन भ्रमण गरेका बेला नेपालले बीआरआई अन्तर्गत सञ्चालन गर्नुपर्ने भनी ३५ परियोजनाको सूची चीनलाई उपलब्ध गराएको थियो। चीनले संख्या घटाउन आग्रह गरेपछि नेपालले नौ परियोजना तय गरेर सूची बुझायो। नेपालले प्रस्ताव गरेका परियोजना हुन्— रसुवागढी–काठमाडौं सडक स्तरोन्नति, किमाथांका–हिले सडक निर्माण, दिपायलबाट चिनियाँ नाकासम्मको सडक, टोखा–विदुर सडक (सुरुङसहित), गल्छी–रसुवागढी–केरुङ ४०० केभी प्रसारण लाइन, केरुङ–काठमाडौं रेलमार्गको सम्भाव्यता अध्ययन, तमोर हाइड्रो परियोजना (७६२ केभी), फुकोट कर्णाली हाइड्रो परियोजना (४२६ केभी) र मदन भण्डारी विश्वविद्यालय। तर यी परियोजना बीआरआई अन्तर्गत अघि बढ्न सकेनन्, बरु अहिले अर्कै परिस्थितिमा पुगिसकेका छन्। केरुङ–काठमाडौं रेलमार्गको सम्भाव्यता अध्ययन चिनियाँ प्राविधिक टोलीले गरिरहेको छ। फुकोट कर्णाली हाइड्रो परियोजना निर्माणको जिम्मा भारतलाई दिइएको छ। गल्छी–रसुवागढी–केरुङ ४०० केभी प्रसारण लाइनलाई परिमार्जन गरेर २२० केभीमा झारिएको छ। तमोर हाइड्रो परियोजना कार्यान्वयनका लागि उच्चस्तरीय समिति गठन गरी अध्ययनको जिम्मा दिइएको छ।

चिनियाँ पक्षबाट भने नेपालमा बीआरआई अन्तर्गत परियोजना चलेको भनाइ पटकपटक आइरहेको छ। बीआरआई सम्झौता गर्नुअघि नै चिनियाँ ऋण र अनुदानमा निर्माण थालिएको पोखरा अन्तर्राष्ट्रिय विमानस्थललाई चीनले पटकपटक बीआरआई अन्तर्गत भनिदियो। पोखरामा गत असार ६ मा पहिलो अन्तर्राष्ट्रिय जहाज अवतरणपछि आयोजित कार्यक्रममा नेपालका लागि चिनियाँ राजदूत छन सोङले उक्त विमानस्थल बीआरआई परियोजना अन्तर्गत निर्माण भएको बताएका थिए। त्यसअघि २०७९ पुसमा विमानस्थल उद्घाटन समारोहलाई सम्बोधन गर्दै चीनका कार्यवाहक राजदूत वाङ सिनले ‘बीआरआईका लागि पोखरा विमानस्थल उज्ज्वल कार्य भएको’ बताएका थिए, जबकि बीआरआई अन्तर्गतका परियोजना कार्यान्वयनका लागि दुई मुलुकबीच सम्झौता भएकै छैन। चिनियाँ अभिव्यक्तिका कारण नेपालमा बीआरआईका विषयमा अन्योल उत्पन्न भएको छ, बीआरआई खासमा के हो भन्ने बहस चल्न थालेको छ।

पोखरामा अन्तर्राष्ट्रिय विमानस्थल निर्माण गर्न नागरिक उड्डयन प्राधिकरणले २०७२ सालमा चीन सरकार र एक्जिम बैंकको १ अर्ब ३७ करोड ८७ लाख ४० हजार चिनियाँ युआन ऋण लिएको थियो। एक्जिम बैंकबाट ३५ करोड ५९ लाख ३० हजार युआन निर्ब्याजी र १ अर्ब २ करोड २८ लाख १० हजार युआन ब्याज तिर्ने सर्तमा ऋण सम्झौता गर्दै नेपाल सरकारले प्राधिकरणलाई ५ प्रतिशत ब्याजदरमा (सहायक ऋण) उपलब्ध गराएको थियो। नेपाल सरकारले भने बीआरआई अन्तर्गत कुनै पनि कार्यक्रम लागू नभइसकेको पटकपटक बताएको छ। असार दोस्रो साता प्रतिनिधिसभा बैठकमा परराष्ट्रमन्त्री एनपी साउदले नेपालमा बीआरआई अन्तर्गत कुनै पनि परियोजना कार्यान्वयन नभएको बताएका थिए। बीआरआईलाई लिएर फरक–फरक धारणा आइरहँदा प्रधानमन्त्री दाहालले चीन भ्रमणमा बीआरआई के हो, यस अन्तर्गत कस्ता परियोजना पर्छन् र यसबाट नेपालले के फाइदा लिन सक्छ भनी स्पष्ट बुझ्नुपर्छ र फर्केर नेपाली जनतालाई स्पष्ट जानकारी दिनुपर्छ।

दोस्रो, प्रधानमन्त्री दाहालले भ्रमणका दौरान राष्ट्रपति सी र चिनियाँ अधिकारीलाई नेपालले चार वर्षअघि जारी गरेको नयाँ चुच्चे नक्साबारे बुझाउनुपर्छ। नेपाली भूमि आफ्नोपट्टि पारेर भारतले नक्सा जारी गरेपछि नेपालले २०७७ जेठ ७ मा लिपुलेक, लिम्पियाधुरा र कालापानीलाई समेटेर नयाँ चुच्चे नक्सा निकालेको थियो। त्यसलाई नेपालको संसद्ले त्यही महिनाको ३१ गते सर्वसम्मतले अनुमोदन गरेर संविधानको अंग बनाएको थियो। भारतले नेपालको नयाँ नक्सालाई स्वीकार नगरिरहेको अवस्थामा चीनले भदौ ११ मा नया नक्सा जारी गर्‍यो। उक्त नक्सामा लिम्पियाधुरा र कालापानी क्षेत्रलाई नेपालभित्र पारिएको छैन। अर्थात्, चीनले पनि नेपालको नयाँ नक्सालाई अस्वीकार गरेको देखियो, जुन एउटा असल छिमेकीले गर्ने व्यवहार होइन।

नेपालले नयाँ नक्सा जारी गरेपछि चीनसहित अन्तर्राष्ट्रिय समुदायलाई पत्राचार नगरिएको परराष्ट्र मन्त्रालयले पुष्टि गरेको छ। नेपालका आन्तरिक र सामान्य गतिविधिलाई नजिकबाट हेरिरहने चीनलाई नेपालको नयाँ नक्साबारे थाहा थिएन भन्न पनि सकिन्न। तर नेपालले चीनलाई औपचारिक रूपमा नयाँ नक्साबारे जानकारी दिनु उचित हुन्छ। र, त्यो सही समय प्रधानमन्त्री दाहालको आसन्न भ्रमण हो।

भारतका प्रधानमन्त्री नरेन्द्र मोदीको सन् २०१५ को चीन भ्रमणका दौरान भारत–चीनबीच भएको ४१ बुँदे सम्झौताको २८ औं बुँदामा ‘भारत र चीन लिपुलेक नाकाबाट सीमा व्यापार बढोत्तरीका लागि कामकुरो गर्न मन्जुर भएका छन्’ भन्ने उल्लेख थियो। लिपुलेक त्रिदेशीय विन्दु होइन। चीनसँग सीमा जोडिएको नेपाली भूभाग लिपुलेकका विषयमा भारत र चीनले नेपाललाई नै नसोधी उक्त सम्झौता गरेका थिए। सुशील कोइराला नेतृत्वको तत्कालीन सरकारले त्यस बेला नेपालले दुवै मुलुकलाई ‘प्रोटेस्ट नोट’ पठाएको थियो। त्यसको जवाफ दुवै मुलुकले दिएका छैनन्। २०१५ यता नेपालबाट तत्कालीन राष्ट्रपति विद्यादेवी भण्डारी, प्रधानमन्त्रीका रूपमा ओली, दाहालका साथै उपप्रधानमन्त्री, परराष्ट्रमन्त्री र अन्य मन्त्रीले चीन भ्रमण गरे। चीनबाट पनि राष्ट्रपति सीसहित चिनियाँ जनकंग्रेसका अध्यक्ष, विदेशमन्त्री, रक्षामन्त्री र चिनियाँ कम्युनिस्ट पार्टी (सीपीसी) का शीर्ष नेताहरूको नेपाल भ्रमण भयो। तर उनीहरूले भारत र चीनबीचको उक्त सम्झौताबारे कुरा उठाएको पाइँदैन। यस पटक प्रधानमन्त्री दाहालले नेपालको नयाँ नक्साबारे चिनियाँ पक्षलाई बुझाउँदै लिपुलेक नाकाका विषयमा चीन–भारत सम्झौताको सन्दर्भ पनि उठाउनुपर्छ। प्रधानमन्त्री दाहालको आसन्न चीन भ्रमणको सफलताको मापन बेइजिङबाट के–के सहयोग आयो र कति परियोजना पाइयो भन्नेमा होइन, बीआरआईबारे के बुझियो र नेपालको नयाँ नक्साबारे बेइजिङलाई कति बुझाउन सकियो भन्नेबाट हुनेछ।
.................................................................................
बृहत् नेपाली शब्दकोशले राउटेलाई कर्णाली प्रदेश र सुदूरपश्चिम प्रदेशमा फिरन्ते जीवन बिताउने व्यवसाय भएको सिकारजीवी एक जाति, काठका भाँडा बनाई जीवनवृत्ति चलाउने र जङ्गलमा बस्ने मानव भनेको छ। राउटे अल्पसंख्यक जाति हो।

उनीहरू खेतीपाती गर्दैनन्, स्थायी घर बनाएर सधैँ एकै स्थानमा बस्दैनन्। बाँदरको मासु खान्छन्। हामीमध्ये कतिलाई लाग्दो हो, उनीहरूको जात हुँदैन, गोत्र हुँदैन। धर्म न संस्कार। तर उनीहरूको जात छ, गोत्र छ, धर्म छ, परिवार छ, समुदाय छ, संस्कार, रीतिरिवाज छ।

राउटेहरू जङ्गलमा बस्छन्, छाप्रो बनाउँछन्। राउटे समुदायका महिला सुत्केरी बेथा लाग्दा अस्पताल लाने चलन छैनन्। नयाँ सदस्यको आगमनमा अर्थात् बच्चा जन्मिँदा दस दिनसम्म कसैले हेर्ने, छुने र बोलाउने गर्दैनन्। शिशु र आमा छाप्रोभित्रै कुनामा बस्ने चलन हुन्छ। उनीहरूको शास्त्र हुँदैन तर गोत्रचाहिँ हुन्छ— रासकोटी गोत्र, कल्याल गोत्र र सोवंशी गोत्र। सगोत्रीबीच बिहे हुँदैन। राउटे समुदायमा गोत्र छुट्याएर मात्र बिहे गर्ने चलन छ। समुदायभित्रै धामी हुन्छ। मस्ट देेेउतालाई आफ्नो कुलको देवता ठानेर हरेक वर्ष पूजा गर्छन्। राउटेहरू दसैं, तिहार, कुल पूजा, माघी, साउने संक्रान्ति र चैतेदसैंजस्ता महत्त्वपूर्ण पर्व मनाउने गर्छन् तर पर्व र पूजामा बाहिरी मान्छेलाई उपस्थित हुन दिँदैनन्। राउटे जातिको मुख्य भाषा खाम्ची हो। नेपाली भाषा फाट्टफुट्ट मात्र बोल्छन्।

अत्यधिक मदिरापान, पोषणयुक्त खानाको कमी र नवजात शिशुको उचित हेरचाहमा कमीजस्ता कारण राउटेको अस्तित्व खतरामा परेको छ। हुन त मदिरापान राउटे समुदायको मौलिक विशेषता हो। परापूर्वकालदेखि नै छाप्रोमा बचेखुचेको खानाबाट मदिरा बनाएर खाँदै आएका उनीहरूको लत पछिल्लो समय बजारिया मदिरामा परेको छ।

राउटेहरू १५ वर्षअघिसम्म पैसा छोए पाप लाग्छ भन्थे। जंगलमा सिकार नपाइने र आफूले उत्पादन गरेका काठका सामग्री अन्नसँग सटही नहुने अवस्था आएपछि जीवन गुजाराका लागि उनीहरू अरू समुदायसँग नजिक हुँदै गए। त्यही बेलादेखि पैसाको महत्त्व पनि बुझ्न थाले। पैसाका कारण उनीहरूको परम्परा परिवर्तन हुँदै गयो। नेपाल सरकारले चौमासिक रूपमा सामाजिक सुरक्षा भत्ता उपलब्ध गराउँछ। जनही चार हजारका दरले हिसाब गर्दा एउटा परिवारले एक पटकमा १ लाख २५ हजार रुपैयाँसम्म बुझ्छ।

राउटे समुदायमा केही वर्षयता परम्परागत कार्यमा लगाव देखिँदैन। मधुस, राउटे बाकस, कुर्सी, खाट, बेन्च, पिर्का, ठेकी, मदानीलगायत काठका भाँडाकुँडा बनाउने काम लोप भएजत्तिकै छ। कसैले राउटे सदस्यसँग उभिएर एक पोज फोटो खिचौं न भन्दा पैसा नदिएसम्म टसमस गर्दैनन्। पहिला एक जना मुखिया आज्ञामुताबिक समुदाय चल्ने गरेकामा अहिले तीन गोत्रका तीनै जना मुखिया छन्। केटाकेटी मात्रै होइन, ठूलै मान्छे पनि एक्लाएक्लै टाढा हिँड्दैनन्। कतै जान या त बास बदल्न मुखिया नै अघि सर्छन्। उनकै बोली आधिकारिक निर्णय हुन्छ।

राउटेको जनसंख्या डेढ सय हाराहारी छ। राउटे समुदायमा जन्म संस्कार मनाउँदा निकै रमाइलो गर्छन्। खुसियाली छाएका बखत एकै ठाउँमा जम्मा भएर बाजा बजाउँछन्। मासु खान्छन् । मदिरा छुट्ने कुरै भएन। बच्चाको नाम जुराउन पुरोहित चाहिँदैन। ठाउँविशेषका आधारमा आफैंले नामकरण गर्छन्।

‘सोसेक नेपाल’ राउटे परियोजनाको तथ्याङ्क अनुसार, यस समुदायमा बालमृत्युदर ६० प्रतिशतभन्दा बढी छ। अत्यधिक मदिरापान, नवजात शिशुको उचित हेरचाह अभाव, पोषणयुक्त खानपिनको कमीले मृत्युदर बढाएको देखिन्छ। पहिला राउटेहरू गिट्ठा–भ्याँकुर, तरुल लगायतका काँचा–कचिला जङ्गली कन्दमूलका भरमा जीवन गुजार्थे। मुखिया सूर्यनारायण भन्छन्, ‘हाम्रा बाउबाजेले यसरी जीवन बिताए, हामीचाहिँ किन फरक हुने? हामी सहरमा किन बस्ने? किन घर बनाउने? पढाइ–लेखाइ किन गर्ने? धेरै गुनासो छ, सामुदायिक वनले रूख काट्न दिएन तर सरकारले भत्ता दिएको छ, त्यही पैसाबाट गुजारा चलाउँछौं।’

प्रत्यक्ष भेटेपछि मैले थाहा पाएँ— राउटे समुदायमा कसैको भागी बिहा हुँदैन रहेछ, सबैको मागी बिहे। १५–१६ वर्षकी केटी २२–२३ वर्षको केटासँग लगन जुराउँदा रहेछन्। विधवाले पुनः बिहे गर्न नपाउने चलन छ। विधवा बस्तीछेउकै छाप्रोमा बस्छन्। उनलाई सबै कार्यमा सहभागी गराउँछन्। महिलाको काम खाना पकाउने, पानी जोहो गर्ने, बालबच्चा स्याहार गर्ने र दाउरा खोज्ने देखिन्छ। उनीहरू बाहिरका मानिससँग कुरा गर्न नरुचाउनाको कारण भाषागत समस्या हो कि जस्तो लाग्यो।

राउटे दैलेख, सुर्खेत, जाजरकोट, सल्यान आसपासका जङ्गलछेउ, पहाडको खोंच, नदीकिनार तथा टाकुरामा बसाइँ सरिरहन्छन्। कुनै स्थानमा तीन महिनाभन्दा बढी बस्दैनन्। कसैको मृत्यु भए छाप्रोमा आगो लगाई हिँड्दा रहेछन् तर त्योभन्दा अघि मृतकको लासलाई बाँदर मार्न प्रयोग गर्ने जालीले बेरेर खाल्डो खनी पुर्दा रहेछन्।

राउटेहरूलाई लोप हुनबाट बचाउन जरुरी छ। डडेलधुराका राउटे कसरी समुदायमा मिले? त्यही किसिमले योजना बनाएर उनीहरूलाई सामाजिकीकरणतर्फ प्रेरित गरौं। सामाजिकीकरण गर्न सकिँदैन भने प्रदेश सरकारले यस्तो नीति अवलम्बन गर्नुपर्‍यो, ताकि उनीहरू सुरक्षित रहून्। महत्त्वपूर्ण कुरा, राज्यले पैसा होइन, राउटेलाई खाद्यान्न उपलब्ध गराउनुपर्छ। पैसा भएपछि बजारका अस्वास्थ्यकर खाना खाँदा उनीहरूको स्वास्थ्यमा नकारात्मक प्रभाव परेको हो। घरमा बनाएको मदिरालाई त्यागेर बाहिर पसलमा किन्न बानी परेका उनीहरूको त्यो कुलत पनि छुटाउन जरुरी छ। मुख्य कुरा सामाजिक सुरक्षा भत्ताका रूपमा नगद होइन, खाद्यान्न दिनुपर्छ।
...................................................................................
बिरामीको उपचारमा लापरबाही गरेको आरोप लगाउँदै बुधबार बिहान हेटौंडा–१ स्थित सन्चो अस्पतालका डाक्टरहरूमाथि आक्रमण भएको छ। घटनापछि आक्रमणकारीमाथि कारबाही र व्यक्तिगत सुरक्षाको माग गर्दै सन्चो अस्पतालमा सहकर्मीहरूले ओपीडी सेवा बन्द गरे, उनीहरूको समर्थनमा हेटौंडा अस्पतालका डाक्टरले राजीनामा दिने क्रम सुरु भएको छ।

उपचारमा हेलचेक्र्याइँ भएको देखिएमा छानबिन र कारबाहीका लागि विधिवत् प्रक्रियातिर नलागेर भौतिक आक्रमणमै उत्रिनु निन्दनीय छ। कुनै पनि नागरिकले निर्बाध आफ्नो पेसा गर्न पाउने संवैधानिक अधिकार हो। अझ, स्वास्थ्यजस्तो संवेदनशील क्षेत्रमा सेवा दिइरहेका पेसाकर्मी कार्यस्थलमै असुरक्षित हुनु दुःखद् विषय हो। यस्तो प्रवृत्तिलाई हतोत्साही गर्न र पेसाकर्मीलाई आफ्नो सेवामा प्रोत्साहित गर्न सरोकारवाला सबैको पहलकदमी आवश्यक छ।

हेटौंडामा एक महिनाअघि डेंगी संक्रमित बिरामीको मृत्यु भएको घटनालाई लिएर डाक्टरहरूमाथि आक्रमण भएको हो। डेंगी संक्रमण भएर गत साउन २२ मा भर्ना भएका हेटौंडा–१२ का राजेश प्रधानलाई सन्चो अस्पतालले भोलिपल्ट आफ्नोमा उपचार हुन नसक्ने भन्दै चितवन ‘रेफर’ गरेको थियो। मधुमेह र उच्च रक्तचापको समेत समस्या रहेका उनमा निमोनिया देखिएले ‘रेफर’ गरिएको अस्पतालको भनाइ छ। चितवन मेडिकल कलेजमा उपचारका क्रममा साउन २५ मा प्रधानको मृत्यु भएको थियो। त्यही विषयलाई लिएर सन्चो अस्पतालमा डा. प्रशान्त बिडारी र डा. विकास थापामाथि हातपात भएको हो। व्यक्तिको ज्यान गइसकेपछि परिवार–आफन्तजनले उपचार पद्धतिमा संशय गर्नु, छानबिनको माग गर्नु र कानुनी उपचारसम्म खोज्नुलाई अन्यथा मान्न नसकिएला। तर, अस्पतालभित्रै प्रवेश गरेर भौतिक आक्रमणमै उत्रिनु दण्डनीय छ।

बिरामी पक्षबाट डाक्टरमाथि भएको आक्रमण यो पहिलो होइन। ‘उपचारमा ढिलाइ गरियो’, ‘लापरबाही भयो’ जस्ता आरोप लगाउँदै मुलुकका विभिन्न अस्पतालमा डाक्टरमाथि पटक–पटक आक्रमण भएका छन्। कार्यस्थलमा सुरक्षाको माग गर्दै डाक्टरहरूले पटक–पटक आन्दोलन पनि गरेका छन्। यस्ता घटनापछि समाजका सबै पक्षको ध्यानाकर्षण हुने गरेको छ। तर, यस्ता हर्कत दोहोरिनु चिन्ताको विषय हो। कार्यस्थललाई भयरहित बनाउन सरकार र स्वयं अस्पताल व्यवस्थापन पक्ष गम्भीर बन्नुपर्छ। दण्डहीनताका कारण पनि यस्ता घटना बारम्बार भइरहेका हुन सक्छन्। स्वास्थ्यकर्मीमाथि आक्रमणमा संलग्नलाई कुनै पनि बहानामा कारबाहीबाट उन्मुक्ति दिनु हुँदैन। आक्रमणका घटनाले चिकित्सकलाई भौतिक रूपमा असुरक्षित बनाउने मात्र होइन, मानसिक रूपमा समेत कमजोर बनाउँछ।

उपचारबाट ज्यान बचाइदिने भएका कारण डाक्टरलाई आम मानिसले भगवान्कै रूपमा समेत लिइरहेका हुन्छन्। डाक्टरहरू भगवान् होइनन्, उनीहरू अध्ययन र सीप आर्जन गरेका दक्ष जनशक्ति हुन्। स्वास्थ्य संस्था र स्वास्थ्यकर्मीले बिरामीको उपचार गर्ने हुन्, कसैलाई पनि अमर बनाउने होइनन्। उनीहरूलाई भगवान् भन्नु जति अतिशयोक्ति हो, उपचार प्रयास असफल हुनासाथ आक्रमण गर्नु उत्तिकै निन्दनीय हो। संसारका सबैभन्दा ठूला अस्पतालका डाक्टरहरूले अत्याधुनिक प्रविधि प्रयोग गरेर उपचार गर्दा पनि सबै बिरामीलाई बचाउन सक्दैनन्। तर अस्पताल पुगेको मान्छेको मृत्यु किन भयो भनेर आक्रमण गर्ने हो भने उपचार गर्न कोही पनि अग्रसर हुनेछैन। अझ, डाक्टरहरूले जटिल प्रकृतिका रोगको उपचार पनि गर्नुपर्छ जसमा जीवन बाँच्ने सम्भावना नहुन सक्छ। त्यस्तोमा उपचारका लागि अघि सर्न पनि डाक्टर डराउने पर्ने स्थिति आयो भने सबैभन्दा बढी क्षति सेवाग्राहीलाई नै हुनेछ। त्यसैले डाक्टरहरूले पेसागत सीप, दक्षता र साहसका साथ उपचारमा सक्रिय हुन पाउने वातावरण सिर्जना हुनुपर्छ।

डाक्टरले बिरामीलाई निको पार्न सकेसम्म प्रयास गरिरहेका हुन्छन्। कतिपय अवस्थामा मानवीय कमजोरी पनि हुन सक्छ। त्यस्तो लागे गुनासो गर्ने, उजुरी दिने निकाय छन्। ती निकायले उजुरी–गुनासोलाई बेलैमा सम्बोधन गरे कतिपय समस्या नचर्किन सक्छ। अस्पतालमा घण्टौं लाइन बस्नुपर्ने, पहुँचवालाले पालो मिचिदिने र डाक्टरले पनि पर्याप्त समय नदिने अवस्था पनि छ। यस्तै, सरकारी अस्पतालमा एकै डाक्टरले लगातार धेरै बिरामी हेर्नुपर्ने र एकै दिन विभिन्न अस्पताल/क्लिनिक भ्याउनेजस्ता कारणले डाक्टरहरू थकित र हतारमा हुने गरेको पनि देखिन्छ। अर्कातिर नक्कली प्रमाणपत्रवाला डाक्टर र उपचारमा साँच्चिकै लापरबाही भएकाबारे समाचार बेला–बेला आइरहने हुनाले सेवाग्राहीले कहिलेकाहीँ डाक्टरको दक्षतामा संशय गरेका पनि हुन सक्छन्। जनशक्तिलगायतका पूर्वाधार व्यवस्थापन र सेवा प्रभावकारी बनाउने विषयमा अस्पतालले विशेष ध्यान दिनुपर्छ। सरकारले पनि नियमन–अनुगमन गरिरहनुपर्छ। कुनै अप्रिय घटना भइहाले कारबाहीमा तदारुकता अपनाउनुपर्छ। अहिलेकै घटनापछि पनि डाक्टरहरूको माग जायज छ र त्यसलाई सम्बन्धित पक्षले जतिसक्दो छिटो सुनुवाइ गर्नुपर्छ। तर माग सुनुवाइका लागि दबाब दिन विकल्प अनेक हुन सक्छन्, उपचार सेवा बन्द पार्ने माध्यमले मर्कामा पर्ने सर्वसाधारण नै हुन्। डाक्टर समाजको बौद्धिक वर्ग पनि हो, भीडले विवेक गुमाउँदैमा पेसाकर्मी आफ्नो आधारभूत दायित्वबाट पन्छिनु युक्तिसंगत हुँदैन ।
..................................................................................
नेपालको राजनीतिमा अचेल सबै ठूला दलका नेताहरू एकअर्कालाई भ्रष्टाचारी साबित गर्न व्यस्त छन्। तर यो भ्रष्टाचार नियन्त्रण गर्नका लागि होइन। यो सब नाटक एकअर्कालाई तर्साउने, धम्काउने र सत्ता टिकाउने कसरी र सत्ता ढाल्ने कसरी भन्ने खेल र षड्यन्त्रको अंग भएको छ।

ठूला नेताहरू तानिने सम्भावना बढेर गयो भने तिनै ठूला नेताहरूको सम्मेलन भएर यी काण्डहरूलाई कुन लक्ष्मणरेखाभित्र राख्ने भन्ने विषयमा सहमति हुनेछ। जनता अलमल्याउने नौलो प्रयोग सुरु भएको छ।

कसरी अलमलाउने?

जनतालाई सरकार र प्रतिपक्ष सबै भ्रष्टाचारविरुद्ध एक भएका छन् भन्ने सन्देश दिन छानबिन सुरु हुन्छ। तर यसको निश्चित सीमा तोकिन्छ। अचेल गिरीबन्धु टी इस्टेटको नाम खूब सुनिन लागेको छ। हुन पनि राजमार्गमा जोडिएको ५०० बिघा जमिन बेचेर अर्को कुनै खोलाको बगरमा सट्टाभर्ना ५०० बिघा दिन पाइन्छ भने त्यसबाट हुने अर्बौंको नाफामा हिस्सेदारी गर्न क्रान्तिकारीहरू अघि नसर्ने कुरै भएन। तर गिरीबन्धु टी इस्टेटको कुरा उठाउँदा प्रतिपक्षले क्यान्टोनमेन्टकै भ्रष्टाचारबारे फेरि संसद् बन्द गर्न लाग्यो भने आश्चर्य नमाने हुन्छ। अन्तमा ‘तिमीले गरेको चोरीबारे म दबाब दिन्नँ, मैले गरेको चोरीमा तिमीले पनि फाइल खोल्न हुन्न’ भन्ने सर्तमा सम्झौता भएर सबै फासफुस हुने यथार्थमा परिणत हुनेछ। यस क्रममा साँच्चिकै कस्सिएर अनुसन्धान गर्छु भन्ने अफिसरहरूको सरुवा हुनु अनिवार्य हुन आउँछ, जस्तो अहिले भइरहेको छ। यस सिलसिलामा गृहमन्त्रीले धेरै अडान राखे भने र दसैं मनाउन उनले सिंहदरबारबाट आफ्नो गोरखाको घरतर्फ सोझिनुपर्‍यो भने आश्चर्य नमाने हुन्छ।

राजनीतिमा अपराधीकरण र भ्रष्टाचारले जरो गाड्दै गएको हाम्रो देशमा सबै ठूला पार्टीका ठूला नेताहरू भ्रष्टाचारमा फसेका छन्। त्यसकारण यस्तो परिवेशमा भ्रष्टाचारीहरूले राम्रै संरक्षण पाउँछन्। सकेसम्म मुद्दै दर्ता हुँदैन। यदि दर्ता भयो भने अब कसरी जोगिने भन्ने कुरो आउँछ। यसका लागि दुई उपाय अपनाइन्छन्। पहिलो, प्रहरीले फाइल तयार गर्दा ठूला ‘महान्’ नेताहरूलाई जोगाएर प्रतिवेदन तयार गरिन्छ। यो विषयमा सत्ता र प्रतिपक्षबीच अघोषित समझदारी र गठबन्धन कायम हुन्छ। यसअनुरूप मुद्दा कमजोर पारी पठाएपछि महान्यायाधिवक्ताको कार्यालयबाट त्यसलाई ‘सरसफाइ’ गरिन्छ र त्यो अदालत पुग्छ। अर्थात्, सकेसम्म मुद्दै नहाल्ने, हालिहाले पनि मुद्दा कमजोर बनाएर अदालत पठाउने र निर्दोष साबित गर्ने कागजी वातावरण बनाउन मुद्दा हाल्ने संस्थाले नै प्रयास गर्नेछ।

अदालतमा एक पटक मुद्दा दर्ता भयो भने केही समयपछि यो जनताको मनबाट टाढा हुँदै जान्छ। जनताको मन अरू नै विषयमा अलमलिएका बेला अदालतलाई प्रभावमा पारेर आफ्नो दुनो सोझ्याउने काममा पनि सरकारी पक्ष र प्रतिपक्ष मिलेर काम गर्ने सम्भावना प्रबल हुन्छ। यसको सबैभन्दा जबरजस्त उदाहरण त वाइडबडी काण्ड नै छ। यो काण्डमा संसदीय समितिले झन्डै ५ अर्ब रुपैयाँको भ्रष्टाचार भयो भनी नाम किटेरै कारबाहीको सफारिस गर्‍यो। ठूलो होहल्ला भयो। जनस्तरमा उठेको आक्रोश मत्थर गराउन त्यसबखतको सरकारले गोविन्दप्रसाद पराजुलीको संयोजकत्वमा ४५ दिनपछि प्रतिवेदन पेस गर्न निर्देशन दियो। तर ४५ दिनसम्म पराजुलीले नियुक्तिपत्रै पाएनन्। आयोग बन्दै बनेन र अहिलेको सरकारले पनि वास्ता गरेको छैन। किनभने, यो अर्बौंको भ्रष्टाचार र लुटतन्त्रमा सायद तीनै ठूला पार्टीले राम्रो आम्दानी गरेका छन्। जनताको सम्पत्तिमा जहानियाँ शासनलाई बिर्साउने गरी लुटेको अनुमान छ। मुद्दा परे पनि न्यायालयबाट उन्मुक्ति दिलाउने या सजाय दिनैपर्ने अवस्था देखियो भने पनि सानालाई सजाय दिलाउने र ठूलालाई छुटाउने अभियानमा अहिले देखिएका तीनै राजनीतिक दल सक्रिय हुनेछन्। किनकि अहिले देश हाँक्ने र प्रतिपक्षमा बस्ने ठूला नेताहरू सबै १५ वर्षदेखि गणतन्त्रका नाममा गरिएको लुटमा हिस्सेदार छन्।

नयाँ पिँढीको संलग्नता

हालसम्म देखिएका ठूला भ्रष्टाचार काण्डहरूमा ठूला दलका ठूला नेताहरू मात्र नभएर उनीहरूका सुपुत्र (कुपुत्र?) हरूको पनि गहिरो संलग्नता देखिएको छ। बाबु पुस्ताले बन्दुक बोके, राजनीतिक आस्था बोकेर ज्यानको बाजी लगाएर अहिले विभिन्न पदमा पनि पुगे। यस्तो संघर्ष गरेका व्यक्तिहरू आफू सत्तामा हुँदा किन भ्रष्ट भए? अनि यस क्रममा आफू मात्र नभएर आफ्ना युवा सन्तानहरूलाई पनि भ्रष्ट बनाए र आफ्ना सन्तानको भाग्यमाथि ठूलो खेलबाड गरे। बाबु पुस्ताले कलिला युवा छोराहरूका निधारमा ‘भ्रष्ट’ डाम्ने काम किन गर्‍यो?

माथिका प्रश्नहरूबारे विचार गर्नु जरुरी हुन्छ। भविष्यले ठीक–बेठीक जे भन्ला, बाबु पुस्ताले संघर्ष गरेकै हो। आफ्ना केही आस्था अगाडि सारेर त्यसका लागि ज्यानको बाजी लगाएकै हो। तर विद्रोहपछि सफलतामा पुगेयता किन यस्तो विकृति? त्यो संघर्षको बेलाको आस्था कहाँ पुग्यो? बीपी कोइरालाले एक पटक भन्नुभएको थियो— क्रान्तिपछि निस्कने सुकिलो लुगा लगाउनेहरूसँग फेरि संघर्ष गर्नुपर्नेछ। हुन पनि एमाले होस् या कांग्रेस वा माओवादी, सबैले आन्दोलनपछि किन आन्दोलन लडेको भन्ने प्रश्नलाई एकातिर राखेर ‘अब सुकिला लुगा लगाउने, काठमाडौंमा महल बनाउने, बेलुका रिल्याक्स गर्ने, विदेशी रक्सी पिउने र करोडौंको टोयटा गाडीमा कुद्ने’ नयाँ जीवनशैलीका पक्षपातीका रूपमा आफूलाई सफलताका साथ रूपान्तरण गरे। अलिअलि दुःख पाएका कार्यकर्तालाई मूल टेबलबाट खसेका टुक्राटुक्री खाओ भनी निर्देशन दिए। कसैको लाजै नमानीकनै हिजोका आन्दोलनकारी अब आकाश छुने भ्रष्टाचारमा संलग्न भए। यो यति स्वाभाविक रूपमा भयो कि सायद उनीहरूलाई हेक्कै भएन।

बाबु पुस्ताको अनाचार र भ्रष्टाचारलाई छोरा पुस्ताले नियाल्ने भयो। अब छोरा पुस्ताका लागि सत्ताको दुरुपयोग गरेर अथाह पैसा कमाउनु क्रान्तिकारी मान्यताको अघोषित सिद्धान्त हो भन्ने चिन्तन स्वीकार्य हुने नै भयो। त्यसैले सत्तामा आएका ‘छोटे राजा’ हरूका नयाँ ‘युवराज’ हरूका मनमा नेपाल भनेको बाबुको छत्रछायामा जति सकिन्छ, नेपाली जनताको भविष्यसँग सिकार खेलेरै भए पनि पैसा कमाउनु नैतिक हो, जायज हो भन्ने मूल्यमान्यता जमेर बस्यो।

आफ्ना सन्तानलाई अनैतिकतातिर धकेल्ने काम नेपालका ठालु नेताहरूले गरे। आफ्नो अनैतिकताको बोझ आफ्ना कलिला सन्तानहरूलाई बोकाए। अनैतिक काम गर्नु राजनीतिको अभिन्न अंग हो भन्ने मान्यतालाई आफ्ना सन्तानको मान्यता बनाइदिए। यस अर्थमा आफ्नो छोरा पुस्ताको भाग्यमा लात हान्ने काम बाबु पुस्ताले गर्‍यो। यस अर्थमा यो बाबु पुस्ताले छोरा पुस्तामाथि ठूलो अन्याय गरेको छ। बाबु पुस्ताको यस्तो नैतिक पतनले छोरा पुस्ता

मात्रै नभएर समस्त नेपाली युवाहरूमा अपराध गरेर धन कमाउनु राजनीति हो र ठीक काम हो भन्ने मान्यतालाई वैधता दिएको छ। नेताहरूका छोराछोरीको राष्ट्रदोहन गर्नु ठीक हो भन्ने मान्यताले हजारौं माओवादी युवामा कस्तो सन्देश प्रवाह गरेको छ? ‘नेताहरूका सन्तानले चोरेर खानु नैतिकता हो भने हामीले मौका पाएका बेला लुट्नु कसरी अनैतिक’ भन्ने प्रश्न आउँदैन र? बाबु पुस्ताको अनैतिकता र लोभका कारण एउटा सम्पूर्ण युवा पिँढी देशमारा प्रवृत्तिमा लागेको छ। यो अपराधलाई कानुनले चिन्ला या नचिन्ला, तर इतिहासले धिक्कार्नेछ।

सैद्धान्तिक विचलन

अब प्रश्न आउँछ, क्रान्तिकारी नैतिकताको व्याख्या गरेर कहिल्यै नथाक्नेहरू किन बिग्रिए र पतित भए? यहाँ मार्क्सवाद–लेनिनवादको परिवेशबारे चिन्तन गर्नुपर्नेछ। मार्क्सले मानव सभ्यताको इतिहास विभिन्न सामाजिक–आर्थिक र यससँग जोडिएको चेतनाबाट निर्देशित भएर संघर्षमा पुग्ने र त्यसपछि नयाँ संसार रच्ने सपना पेस गरेका थिए। पुँजीवादी व्यवस्था फालेपछिको यो नयाँ संसारबारे मार्क्सको नवीन र रोमाञ्चकारी कल्पना थियो तर प्रक्रिया, संरचना र कार्यक्रम थिएन। धार्मिक गुरुहरूले मोक्षको कल्पना गरेजस्तै समाजवादी मोक्षको सपना विहंगम थियो। मार्क्सको अन्त्यपछि यसलाई व्यवहारमा उतार्ने काम लेनिन र युवा स्टालिनको काँधमा आयो। यस क्रममा कम्युनिस्ट पार्टीका लागि नैतिकताबारे लेनिन सुरुमै बुर्जुवा नैतिकता नमान्ने घोषणा गर्छन् र भन्छन्, ‘हामी वर्गविशेषको अवधारणासँग जोडिएको बुँदाबाहेक अरू नैतिकता मान्दैनौं। हाम्रो नैतिकताले सर्वहाराको वर्गसंघर्षभन्दा माथि हुँंदैन। हाम्रो मुख्य उद्देश्य पुँजीवाद समाप्त गर्ने र राज्यशक्तिको प्रयोग गरेर सर्वहाराको अधिनायकत्व कायम गर्ने हो’ (हेर्नुस्— लेनिन संकलित रचना, १६, पृ. ४४८)। लेनिनको यो मन्त्रले माओवादीलाई संघर्षको संगठनात्मक आधार दिएको थियो होला तर पुँजीवादी व्यवस्था र संसद्वाद नाश गर्ने नारा दिएर संसद्वादमा जमेको माओवादी र अन्य वाम मित्रलाई लेनिनको सल्लाह बमोजिम जसरी पनि सत्तामा अडिनु र सत्ता क्याप्चर गर्नु प्रमुख काम भएको छ। यो कामका लागि भ्रष्टाचारबाट सम्पत्ति कमाउनु र त्यसैको आडमा राजनीति गर्नु नयाँ क्रान्तिकारी नैतिकता भएको छ। यथार्थता के छ भने, आजको नेपालका वामपन्थीहरूसँग न वामपन्थी सिद्धान्त छ न पुँजीवादी अवधारणामा निहित चेतना। नेपालका वामपन्थीहरू ब्याट्री सकिएको टर्चलाइट बोकेर घरभित्र पसेको मान्छेले जस्तो अँध्यारोमा जे पाइन्छ, त्यो खल्तीमा हाल्दै हिँडेका छन्। संघर्षको समयमा अपनाएको चेतना धेरै पहिले ध्वस्त भइसकेको छ। त्यस बेला जम्मा गरेका गोला–बारुद ‘खोला’ ले बगाइसकेका छन्। अब सत्तामा टिक्न देशदोहनबाहेक अर्को विकल्प छैन। त्यसकारण नेपालका वामपन्थी र क्रान्तिकारीको नैतिकता जनताको सम्पत्ति लुटेर सत्तामा अडिने दलदलमा फसेको छ। यही नयाँ नैतिकता क्रान्तिकारी नेताहरूले आफ्ना सन्तानलाई सिकाएका छन्। र, दोष युवा छोराहरूको भन्दा यो देशमारा नियतलाई आफ्ना सन्तानमा हस्तान्तरण गर्ने बाबु पुस्तामा पुगेको छ।

आउँदा दिनहरू देशका लागि सहज छैनन्। सबै ठूला नेता भ्रष्टाचारमा परिन्छ कि भनेर एकअर्कासँग डराएका छन्। यो संकटबाट पार पाउन आज देखिएको खोटो नियत र जनतामारा गतिविधिलाई फासफुस पार्ने राष्ट्रिय समझदारी हुनेछ। सबै ठालु नेताहरूले सहकार्यका लागि आआफ्नो लक्ष्मणरेखा कोरिसकेका छन्। तर देश भित्रभित्रै अशान्त छ, आन्दोलित छ, पार्टीहित र राष्ट्रिय हितबीचको खाडल अझ बढेर जाने प्रायः निश्चित छ। यो सब खेलको अन्तमा आजको विश्वमा देखिएको शक्तिसंघर्षको एउटा केन्द्रविन्दु नेपाल हुने हो कि भन्ने आम चिन्ता चुलिँदै गएको छ। 
.....................................................................................
मधेश प्रदेशमा गतिलो बाटो सकिएर जब कच्ची बाटो सुरु हुन थाल्छ तब बुझ्नुपर्ने हुन्छ— कुनै दलित बस्ती नजिकिँदै छ। आज पनि बहुसंख्यक दलित बस्तीहरू राम्रा सडकको सम्पर्कबाट वञ्चित छन्। धनुषा जिल्लाको एउटा गाउँ हो— झिंझा। अहिले यो विदेह नगरपालिकाको चौहद्दीभित्र पर्छ।

बसगजा र कटार नदीको बाढीबाट आप्लावित भैरहने यो गाउँको विशेष चिनारी छ। यस्तो चिनारी जसले पुस्तौंदेखि पछ्याइरहेको छ। स्थानीय बासिन्दाहरू त्यो चिनारीलाई लुकाउँदैनन्। उनीहरू आफूलाई लुकाउन चाहँदैनन्। उनीहरूले विरासतमा जे पाएका छन्, नवागन्तुकलाई त्यही सुनाउँछन्। उनीहरूसँग गफिँदै गर्दा मैले भगवत रावतको काव्यपंक्ति सम्झिरहेको थिएँ— ‘मुझे एक भाषा चाहिए / जो उसकी आँख को आँख कह सके / और जिसका अर्थ / सिर्फ आँख हो।’

खुला समाजमा निरन्तर सार्वजनिक परीक्षण भैरहन्छ। तर राज्यकोष लुटका अनेक काण्डले निरन्तरता पाइराखेको यो समय कसैले पनि धक फुकाएर यो स्विकार्दैन, ‘मेरा आफन्त लुटेरा थिए वा छन्।’ झिंझाको एउटा समुदाय भने सगर्व सुनाउने गर्छ, ‘हाम्रा पुर्खा डाकु थिए।’ उनीहरूको मूल पेसा नै डकैती थियो। उसो त यस्तै कर्म गरेर बाँच्ने छेउछाउका अकौडा, नरहियाजस्ता गाउँहरू पनि छन्, तर झिंझा पूर्वडाकाहरूको गाउँको प्रतीकजस्तो बन्यो। सन् १९७२ मा भारतको चम्बल घाटीका डाकुहरूलाई आत्मसमर्पण गराइँदा लोकनायक जयप्रकाश नारायणले भनेका थिए, ‘हामी यी डाकाहरूलाई हिरो बनाउन चाहँदैनौं। हामीले त यिनीहरूलाई केवल नागरिक बनाउन खोजेका छौं।’ व्यवस्थाहरू परिवर्तन भइरहे तर झिंझावासीलाई कसैले पनि उनीहरूकै आँखाबाट हेर्न चाहेन। आज पनि उनीहरू आधारभूत नागरिक सुविधाबाट वञ्चित छन्। जसको कोही छैन, त्यसका लागि सरकार हुनुपर्नेमा लोकदेवता सलहेशका यी भक्तहरू अझैसम्म सलहेशलाई नै गुहार्नुपर्ने अवस्थामा बाँचिरहेका छन्। भविष्य फेरिने कुनै संकेत जनकपुरको सत्ताले दिएको छैन। समय फेरिएको पक्का हो, शासकीय मनोवृत्तिमा भने खासै बदलाव आएको छैन।

डाकाबहुल गाउँको परिचयमा अभ्यस्त झिंझावासीसँग सुनाउनपर्ने अर्को के नै छ र? भोट माग्न आउनेहरू केही गुलिया वाचा गर्छन्। चुनाव सकिएलगत्तै बेपत्ता हुन्छन्। रिपोर्टिङका लागि पुग्ने सञ्चारकर्मीहरू यहाँका पूर्वडाकाहरूको खोजी गर्छन्, तिनको स्वीकारोक्ति सुन्छन्। आफ्ना मिडियाका लागि तस्बिर एवं सामाजिक सञ्जालका लागि तिनै डाका कहलिएकाहरूसँग सेल्फी खिचेर बिदाबारी हुन्छन्। वर्षौंदेखि यस्तै चल्दै आइरहेको छ। निकट अतीतसम्म पनि त्यहाँका वरपीपलमा गोहीको आँसु कति बग्यो–बग्यो ! थानेदारहरू आजपर्यन्त त्यहाँ तुजुक देखाउन पुग्ने गर्छन्। सत्ताले जहिले पनि बहिष्कृत समुदायहरूलाई ठाउँमा राख्न तिनैमध्येको महत्त्वाकांक्षी व्यक्तिलाई प्रयोग गर्छ। भनिन्छ, जसले इतिहासको व्याख्यालाई आफ्नो स्वार्थअनुकूल स्थापित गर्न सक्छ, बर्तमानलाई निर्देशित र नियन्त्रण गर्ने अधिकार पनि उसैले पाउँछ। विगतमा पञ्चायती शासनका हर्ताकर्ताहरूले यी डाका कहलिएकाहरूको प्रयोग प्रजातन्त्रवादी सेनानीहरूलाई तह लगाउन गरे। अहिले सुन तस्करी गराएर आफ्नो राजनीति सपार्न उद्यत वर्गजस्तै तत्कालीन समयमा चतुर प्रशासकहरूले सीमान्त गाउँका यी बासिन्दाहरूलाई एउटा ‘लुट उद्योग’ का अभिकर्ता बनाए। स्थानीय जमिनदारहरूले यिनकै पाखुराका भरमा विपक्षीलाई कज्याए। पञ्चायत ढल्यो, तर झिंझावासीलाई प्रयोग गर्ने नुस्खा बदलिएन।

प्रसिद्ध अहिंसावादी विनोवा भावे चम्बल घाटीका डाकुहरूलाई ‘डाकु’ को साटो ‘बागी’ भन्न मुनासिब ठान्थे। त्यहाँको एउटा प्रार्थनासभामा उनले भनेका थिए, ‘मान्छेहरू भन्छन्— यहाँ चोरी–डकैतीको समस्या छ। यो समस्याको मुख्य कारण हो— गरिबी, व्यक्तिगत दुश्मनी र प्रहरी। यो समस्याको चौथो कारण हो— दलगत राजनीति र चुनाव। यदि यी समस्यालाई दूर गर्न सकियो भने डाकुहरूको समस्या सोझै हल भैहाल्छ।’ प्रेम र करुणाका साथ झिंझावासीसँग गफ गरियो भने तिनीहरूका समस्याको जडमा पनि यिनै कुरा भेटिन्छन्। समस्याको जरो निकै गहिरो छ। यो समुदायको जुझारुपनको इतिहास गाउँको भौगोलिक अवस्थिति, वरिपरिको जातीय शक्ति संरचना र राज्यतन्त्रको मानस एवं राजनीतिको चरित्रमा लुकेको छ। समस्याको जरो उखेल्ने चेष्टा नगरी झिंझावासीको स्थायित्व, गतिशीलता एवं उन्नति सम्भव हुन्न। यिनीहरूको अपरिपक्व व्यवस्थापनले त समाजलाई नै असफलतातिर उन्मुख गराउन सक्छ।

झिंझावासीका संघर्षका कथाहरूलाई सामान्यीकरण गर्न गाह्रो छ। ‘पलायन वा पुनर्वापसी’ वर्तमानप्रति असन्तुष्ट झिंझावासीहरूको फरक खालको अभिव्यक्ति हो। यही असन्तुष्टिका कारण चुप लागेका झिंझावासीलाई निष्क्रिय भएको ठान्नु बहुतहका सरकारको भ्रम हो। दशगजानजिकको मधेशको यो गाउँमा आज पनि वर्षाका बेला कोही बिरामी भए खाटमा बोकेर उपचारका लागि बाहिर लैजानुपर्ने बाध्यता छ। जग्गाधनी पुर्जा छैन। सबैका घरमा चर्पी छैनन्। पालिकाकै अन्य स्कुलभन्दा यो गाउँको स्कुल बेहाल छ। छुवाछुत निमिट्यान भएको छैन। प्रसूति प्रायः घरमै हुन्छ। युवाहरू काम गर्न चाहन्छन् तर काम छैन। बाह्रै महिना खेतमा कमाउन सकिँदैन। ज्यालादर न्यून छ। ऋण दिनेहरू यतिखेर हच्किएका छन् अनि बिनापैसा बाहिरिने कसरी? बेलाबखत बाढी दुःख दिन आइपुग्छ नै। पूजागृह ठडिएको छ, यता सामुदायिक भवनमा आहाल जमेको छ। गाई–भैंसीको दूध बेच्न पनि टाढा जानुपर्छ। पारिपट्टिका आफन्तहरूको जीवनस्तर तुलनात्मक रूपमा बढिया छ।

‘झिंझावासी’ शब्द सुन्दैमा एक थरीले नाक खुम्च्याउँछन्। पहिलापहिला पनि झिंझा पुगेकाहरूलाई लाग्ला, यो त विगतको जस्तो दुर्गम छैन, तर जे सामुन्ने छ, त्यो अपुग र अधकल्चो छ। प्रहरी–प्रशासनको वक्रदृष्टि कायमै छ। उनीहरू बिरालोलाई बिरालो साबित गर्न उद्यतझैं छन्। औसत व्यक्तिको दैनिकी कठिनाइपूर्ण छ। यस्तोमा उनीहरू फेरि पुरानै पेसामा फर्किनु? शान्तिपूर्ण जीवन जिउने एउटा सामूहिक सपनाको चिहान खन्न मानौं राज्य स्वयं अग्रसर छ। कसरी बचाउने झिंझावासीलाई? लोकतन्त्रले अर्थ हराउँदै गएको सन्दर्भमा कतै पिटर मायरले लेखेका थिए, ‘जनता अर्ध–सार्वभौम छन् भन्ने मान्यता पनि स्खलित हुँदै गैरहेको छ। लोकतन्त्रमा लोक नै हराएको छ।’

झिंझावासी–मुक्तिको मुद्दा आमूल राजनीतिक, आर्थिक, सामाजिक, सांस्कृतिक रूपान्तरणसँग जोडिएको छ। बहुतहका सरकार आएपछि राजनीतिक रूपान्तरण केही हदसम्म भएको मान्ने हो भने चुनावका बेला यहाँको भोट खोजिन्छ। जित्नेले फेरि यिनीहरूलाई अछुत ठान्छ। कारणमा भन्ने गरिन्छ, ‘तिमीहरूले मलाई त भोट नै हालेनौ !’ ‘घरछेउकै सरकारलाई किन दबाब दिँदैनौ?’ भन्ने पंक्तिकारको प्रश्नमा जवाफ सुनिन्छ, ‘चोर उचक्के डाकुओं को तुम कहते हो सरकार कहूँ?’

हाम्रो समाजमा डाकु र बागीहरूका अनेक कथा सुनिन्छन्। तिनीहरूका हृदय परिवर्तन भएका किंवदन्तीहरू पनि प्रशस्त सुनिन्छन्। वाल्मीकिदेखि अंगुलिमालसम्मका कथा सहजै स्मृतिमा आउँछन्। सन् १९७० को दशकमा भारतमा विनोवा–जयप्रकाशहरूले सामूहिक विवेकको प्रयोग गरी सयकडौं डाकुलाई सहज जीवनमा फर्काएका थिए।

आधुनिक समयको यो चमत्कृत तुल्याउने पाठ हो। यता विक्रम संवत्को २०४० को दशकमा पञ्चायती शासकले झिंझावासीहरूलाई ‘बक्सिस’ का रूपमा सर्लाहीमा पुनर्वास गराए। झिंझाबाट केही घरपरिवार आएर बसेको बस्ती हाल लालबन्दी नगरपालिकामा छ। झिंझामै रहिरहेका र त्यहाँबाट बसाइँ सरेकाहरूको जीवनस्तर तुलनात्मक रूपमा फरक छ। नयाँ ठाउँमा पुगेकाहरू अलि उक्सिएका छन्। कारण बताउनेहरू भन्छन्, ‘झिंझाको अवस्थिति सघन मधेशी बसोबास रहेको क्षेत्र हो जहाँ थिचोमिचो बढी छ। यता सर्लाही पुगेकाहरूले छरछिमेकमा पहाडे समुदायलाई पाए र उनीहरूबाट स्वीकार्यता पाए।’ उसो त यसको समाजशास्त्रीय अध्ययन नै गर्नुपर्छ।

सर्लाहीमा गरिएको प्रयोग हृदय परिवर्तनको उपक्रम थिएन। झिंझावासीलाई डकैती छाड्नुपर्छ भनी अभिप्रेरित गर्न पनि कोही आएन। बरु, उल्टै आफ्नो स्वार्थका लागि उनीहरूलाई लठैत बनाउन चाहनेहरू देखिए। समयको झन्झाबातले झिंझावासीहरू धेरै कुरा सिकाइसकेको छ, उनीहरूले आफूलाई सही गोरेटामा हिँडाउन चाहेका छन्। यो उनीहरूको स्वयंको छनोट हो। प्रत्येक पूर्वडाकाको कथा फरक छ तर शान्तिपूर्ण जीवन जिउने चेत सामूहिक हो। यस्तोमा तिनै पुराना कथाहरू सुनाउन एक प्रकारको झिंजो मान्छन् उनीहरू। उनीहरू पाखुरा चलाएर आफ्ना पुर्खाको कथालाई विस्मृतिमा धकेल्न चाहन्छन्। अब अतीतसँग सम्बन्धविच्छेदको कृतसंकल्प समाजका लागि अन्तिम मौका पनि हो। तसर्थ झिंझाको सवाललाई मानव अधिकारको कोणबाट समेत हेर्नुपर्छ। झ्याउँकिरीले प्रहरको जनाउ दिएजस्तै झिंझाले सत्तापतिहरूलाई भविष्यको रूपरेखा कोर्न सूचना दिँदै छ। अहिलेसम्म उपेक्षा गरेर बसेको सत्ताले अब त झिंझाको बोली सुन्ला कि?
................................................................................
अमेरिकामा चुनाव कहिले हुन्छ? हाजिर जवाफहरूमा अक्सर यो प्रश्न सोधिन्छ। र जसले ‘हरेक चौथो वर्षको नोभेम्बर महिनाको पहिलो मंगलबार’ भन्ने जवाफ दिन सक्छ, उसैले अंक ल्याउँछ। विद्यार्थीकालमा रटिने यस्ता सामान्य ज्ञानका प्रसंगले लाग्ने गर्थ्यो, नेपालमा चाहिँ चुनाव कहिले हुन्छ?

उत्तर खोजबिन गर्दा निक्लने तथ्य निराश पार्ने खालको थियो। चुनावको साह्रै छोटो इतिहास भएको र त्यसमा पनि हुने–नहुने कुनै टुंगो नभएको हाम्रो निर्वाचनमा निष्ठा र निष्पक्षताका दृश्य–अदृश्य प्रश्नहरू ज्यादा जोडिएका छन्।

हालसम्म उपलब्ध ऐतिहासिक तथ्यले भन्छ, इसापूर्व ५०८ वर्षअघि पृथ्वीमा पहिलो चुनाव भएको थियो, प्राचीन युनानको नगरराज्य एथेन्समा। त्यसको २४६७ वर्षपछि नेपालमा पहिलोपल्ट चुनाव भयो, २०१५ सालमा। तर, दुई वर्ष नपुग्दै जननिर्वाचित सरकारलाई राजा महेन्द्रले कू गरेपछि अर्को प्रजातान्त्रिक निर्वाचनका लागि ठूलो संघर्ष गरेर ३० वर्ष कुर्नुपर्‍यो। त्यसपछि २०५१, २०५६, २०६४, २०७०, २०७४ र २०७९ गरी जम्मा ६ वटा आम निर्वाचन भए। तिनमा पनि, दुई चुनाव त संविधानसभाका लागि भएका थिए। यसरी हेर्दा, सुरु भएको ६५ वर्षमा नेपालमा जम्मा आठ पटक आम निर्वाचन भए। यी प्रत्येक निर्वाचनको मिति तोक्ने बेला धेरथोर राजनीतिक दाउपेच हुने गरेको देखिन्छ।

आवधिक र पारदर्शी निर्वाचन लोकतन्त्रको पहिलो आधार हो। हालसम्मका चुनावी अनुभवलाई विश्लेषण गर्दै निर्वाचन आयोगले निर्वाचन सम्बन्धी कानुनहरूको संशोधन र एकीकरण गर्ने विधेयक मस्यौदा गरेको छ। चुनाव हार्नेले ५ वर्षसम्म अर्को चुनाव लड्न नपाउनेदेखि भ्रष्टाचारका मुद्दा लागेकाहरू उम्मेदवारी दिनै अयोग्य हुनेसम्मका दर्जनौं नयाँ प्रावधान यसमा छन्। तीमध्येको सबभन्दा बढी प्रभाव पार्ने एउटा व्यवस्था छ, निर्वाचनको मिति ऐनमै तोकिने।

अमेरिका र पहिलो विश्वका अरू धेरै देशले जस्तै ऐनमै तोकेर निर्वाचन गर्ने विधेयकको संशोधन प्रस्ताव हाम्रो छोटो लोकतान्त्रिक अनुभवका लागि नयाँ हो। मस्यौदा हुबहु पारित भएर ऐनका रूपमा आए प्रतिनिधिसभा र प्रदेशसभा निर्वाचन पछिल्लो निर्वाचनको नतिजा घोषणा भएको ४ वर्ष ११ महिनापछिको पहिलो आइतबार हुनेछ।

निर्वाचन आयोगले २०७९ मंसिर ४ मा भएको चुनावको अन्तिम मत परिणाम २०७९ पुस २ गते सार्वजनिक गरेको थियो। विधेयकको मस्यौदा पारित भयो भने २०८४ पुस २४ मा अर्को निर्वाचन हुनेछ। स्थानीय तहका प्रमुख/उपप्रमुख, अध्यक्ष/उपाध्यक्ष, वडाअध्यक्ष र वडा सदस्यको निर्वाचन पनि यही अवधिको पहिलो आइतबार गरिनेछ। राष्ट्रपति र उपराष्ट्रपतिको निर्वाचन उनीहरूको कार्यकाल समाप्त हुनुभन्दा तीन दिनअघि गरिसक्नुपर्नेछ।

यसरी मिति तोक्नुका केही निश्चित लोकतान्त्रिक लाभ छन्। अमेरिकी ऐनमा निश्चित दिन तोकिएरै गरिने निर्वाचन त्यहाँको लोकतान्त्रिक प्रक्रियाको एक महत्त्वपूर्ण पक्ष भइसकेको छ। निष्पक्ष र प्रभावकारी निर्वाचन प्रणाली सुनिश्चित गर्न भएको वर्षौंको प्रयास, छलफल र सहमतिपछि मौसमलाई समेत ध्यानमा राखेर नोभेम्बरको पहिलो मंगलबारलाई उनीहरूले निर्वाचनको दिन माने। यो कानुन अमेरिकी संसद्ले सन् १८५४ मा पारित गरेको थियो। किसानलाई बाली काट्ने सयम पुगिसकेपछि ज्यादा जाडो सुरु नहुँदै चुनाव गराउने उपयुक्त मिति कुन होला भन्नेबारे अमेरिकामा धेरै बहस चल्यो। र, अन्तमा छानियो— नोभेम्बरको पहिलो मंगलबार। त्यसयता, अमेरिकामा निरन्तर त्यही मितिमा चुनाव भइरहेको छ। कोभिडले विश्व आक्रान्त हुँदा भने यसमा थोरै तलमाथि भएको थियो।

ऐनमै तोकिएर गराइने निर्वाचनले लोकतन्त्रप्रतिको निष्ठा पुस्तौंपुस्ता हस्तान्तरण हुँदै आएको छ। यो नै अमेरिकी लोकतन्त्रको गौरव हो। छनोट गरिएको निर्वाचन मितिका कारण अमेरिकी मतदाताको संख्या पहिलेभन्दा बढ्यो भने शान्तिपूर्ण सत्ता हस्तान्तरणको एउटा अकाट्य संस्कृति पनि बस्न पुग्यो। यो लोकतान्त्रिक अभ्यासको आफैंमा अनुपम नमुना हो। यो अमेरिकी अभ्यासलाई अरू देशले पनि लागू गर्दै लगेको देखिन्छ। जस्तो कि, सन् २००७ देखि क्यानडामा संघीय चुनाव हरेक चार वर्षमा अक्टोबरको तेस्रो सोमबार हुन थालेको छ। सन् १९९६ मै मेक्सिकोले यस्तै ऐन पारित गरेर हरेक छ वर्षमा जुलाईको पहिलो आइतबार राष्ट्रपति चुन्दै आएको छ।

यता, निर्वाचन आयोगले ‘क्रान्तिकारी’ भनेर सार्वजनिक गरेको यो विधेयकको मस्यौदा हाम्रा दलहरूले रुचाउलान्? चुनाव हारेपछि पानीबाट निक्लेको माछोझैं छटपटाएका उपेन्द्र यादवले सत्ताको सौदाबाजी गर्दै आफ्ना सांसदलाई उपराष्ट्रपति बनाएर निर्वाचन क्षेत्र खाली गराए र सत्तारूढ दलसँगको साँठगाँठबाट चुनाव जितेरै छाडे। प्रस्तावित विधेयकले यसरी हारेको उम्मेदवारलाई उपचुनावमा लड्न निषेध गरेको छ। जसरी पनि सत्तामा पुग्ने आकांक्षा पालेका हाम्रा नेताहरूलाई यो मन पर्ला?

विधेयकको मस्यौदाले दुई पटकभन्दा बढी समानुपातिक निर्वाचनबाट सांसद बन्न नपाइने प्रावधान प्रस्ताव गरेको छ। अल्पसंख्यक र सीमान्तीकृतको प्रतिनिधित्वका लागि ल्याइएको यो चुनावी व्यवस्थाको दुरुपयोग गर्दै सांसद भएका आरजु राणा र प्रकाशशरण महतहरूलाई यो मन पर्ला?

विधेयक पारित भए उम्मेदवार मन नपरे ‘नो भोट’ भन्न सक्ने अधिकार मतदातालाई हुनेछ। अलोकप्रिय हुँदै गइरहेका हाम्रा ‘शीर्ष’ हरूलाई यो पच्ला?

निर्वाचन आयोगलाई ६ वर्ष मिहिनेत गरेर तयार पारिएको विधेयकको मस्यौदालाई दलहरूले असफल पार्ने हुन् कि भन्ने चिन्ता छ। यसमा भएका प्रावधान र तिनले उनीहरूको मनोमानीमा लगाउन सक्ने अंकुश हेर्दा त्यो आशंका निराधार छ भन्न पनि सकिँदैन।

लोकतन्त्रको स्वास्थ्यलाई हानि हुने दलहरूको अवाञ्छित आकांक्षालाई नियन्त्रण गर्न निर्वाचन सम्बन्धी ऐनमा सुधारको स्पष्ट जरुरत छ। प्रस्तावित विधेयकमा त्यो सुधारको प्रशस्त गुन्जायस छ।

पहिलो त, यसले निर्वाचनको अनिश्चिततालाई समाप्त पार्नेछ। विधिको शासनमा आवधिक निर्वाचन जति महत्त्वपूर्ण छ, उति नै महत्त्वपूर्ण छ यसको निष्पक्षता। चुनावको मिति तोक्ने तजबिजी अधिकार दिँदा सत्तारूढ दललाई आफूअनुकूल चुनाव गराउने लालसाले स्वाभाविक रूपमा निर्णय गर्न उद्यत गराउँछ। निर्वाचनबिना नै सत्तामा बसिराख्ने भूत शासकमा सवार भइदियो भने त्यसले तानाशाही जन्माउने खतरा पनि उत्तिकै हुन्छ।

राणाहरूको पतनपछि तत्काल संविधानसभाको चुनाव गराउनुपर्ने दलहरूको अडान थियो। तर, राजा त्रिभुवन र उनीपछिका राजा महेन्द्र दुवैले संविधानसभाको त के, चुनावै गराउन चाहेनन्। बडो जोडबलले भएको पहिलो आम निर्वाचनपछि गठित सरकारलाई पनि महेन्द्रले अपदस्थ गरेर तानाशाही व्यवस्था लादे। महेन्द्रले बीपीको सरकारलाई होइन, लोकतन्त्र र जनाधिकारको ढाड भाँचेका थिए। प्रजातन्त्र पुनःस्थापनापछिको आम निर्वाचन–२०४८ ले पाँच वर्षका लागि नेपाली कांग्रेसको बहुमतको सरकार पाएको थियो। तर, कांग्रेसको आन्तरिक कलह र सत्तास्वार्थ यति हावी भयो कि, मुलुक मध्यावधिमा होमियो। तिनताक, नेताहरूको जिब्रोमै झुन्डिने गरेको शब्दावली ‘शिशु प्रजातन्त्र’ को घाँटी निमोठ्ने काम यही मध्यावधिको घोषणाबाटै भएको थियो।

मध्यावधि पनि एउटा कारण थियो जसले संसदीय दलहरू कति भ्रष्ट छन् भनेर सशस्त्र संघर्ष सुरु गर्न माओवादीहरूलाई बहाना दिलायो। त्यसपछि भएको २०५६ को आम निर्वाचन एकदमै हिंसात्मक बन्न पुग्यो जसका कारण संवैधानिक राजतन्त्र रहुन्जेल अर्को निर्वाचनै हुन सकेन। पहिलो संविधानसभाको चुनावले संविधान जारी गर्न सकेन, आवधिक निर्वाचनको कहिले गर्ने भन्ने कुनै संवैधानिक प्रावधान पनि भएन। यस्तो अन्योलबीच बाबुराम भट्टराई गणतन्त्रका तेस्रा प्रधानमन्त्री बन्न पुगे। तर, उनकै कार्यकालमा संविधान जारी गर्न नसक्दा संविधानसभा भंग भयो। बाबुरामलाई सरकारबाट हटाउने वैधानिक संयन्त्र व्यवस्थापिका संसद् नै भंग भएकाले उनी अनन्त कालसम्म प्रधानमन्त्री भइरहने हुन् कि भन्ने आशंका त्यति बेला व्याप्त थियो। उनलाई हटाउन र चुनाव गराउन प्रधान न्यायाधीश खिलराज रेग्मीलाई अघि सारे दलहरूले। यसरी न्यायपालिकाको प्रमुख हुँदै कार्यपालिकाको साँचो पनि हातमा लिन पुगेका रेग्मीका पालादेखि न्यायपालिकाको लयसमेत बिथोलिन पुग्यो। ऐनमै निर्वाचन मिति निर्दिष्ट भइदिएको भए यो अवस्था आउने नै थिएन।

यी सबै अनुभव र प्रकरणहरूलाई हेर्दा कुनै निश्चित मिति ऐनमै तोक्नु आवधिक निर्वाचनलाई सुनिश्चित गर्नु हो। फेरि, नियमित र निर्दिष्ट निर्वाचन मितिले सत्तारूढ दललाई निहित स्वार्थका लागि चुनावको मिति हेरफेर गर्ने ठाउँ दिँदैन। तोकिएको मितिमा नियमित रूपले आवधिक निर्वाचनको अभ्यासले मतदानका बेला हुने हिंसा र अशान्तिलाई कम गर्छ भन्ने मानिन्छ। किनभने, यसले निर्वाचनलाई नयाँ पुस्ताबीच एक संस्कार र प्रक्रियाका रूपमा स्थापित गर्छ।
..................................................................................
नेपालमा प्रतिदिन १५ देखि २० जनासम्मले आत्महत्या गर्ने गरेको विभिन्न अध्ययनले देखाएका छन्। आमहत्या गर्नुमा कुनै न कुनै कारण हुन्छ, जुन आत्महत्या भइसकेपछि बढी खोतल्ने गरिन्छ। एक व्यक्तिले आत्महत्या गर्दा त्यसको असर कति जनालाई कस्तो किसिमले पर्न सक्छ? सम्बन्धित परिवारमा केकस्ता मनोसामाजिक, आर्थिक समस्याहरू आउन सक्छन्? यो बहसको अर्को पाटो हुन सक्छ।

आत्महत्या मानसिक रोग हो भन्दै दुई दशकयता यसको रोकथाम गर्न अन्तर्राष्ट्रिय तहमै अभियानहरू चल्दै आइरहेका छन्। नेपालले पनि सचेतनामूलक कार्यक्रम गर्दै आएको छ। आत्महत्याका धेरैजसो कारक मानसिक रोगसँग जोडिए पनि यसको बहुआयामिक पक्षलाई ‘बायो साइकोलोजिकल मोडल’ बाट विश्लेषण गर्नुपर्ने हुन्छ। डिप्रेसनजस्तो मनोदशाबाट गुज्रिरहेको व्यक्तिले संसारलाई कसरी र कुन हदसम्म अन्धकार देख्छ भनेर विविध पक्षलाई केलाउँदा यसलाई पृष्ठपोषण गरिरहेका आर्थिक, सामाजिक, राजनीतिक तथा स्वास्थ्य सेवाप्रवाहका विभिन्न पाटा हेर्नुपर्छ।

मानसिक स्वास्थ्य तथा आत्महत्या रोकथाममा सरकारको भूमिका प्रभावकारी छैन। परम्परागत नीति र योजनाको भुमरीमै फसिरहेको छ यो। युवा पुस्तालाई छुने नीति र योजना नल्याए होनहार युवायुवती मानसिक रोगबाट अझ आक्रान्त हुँदै जाने देखिन्छ। डब्लूएचओको सहकार्यमा नेपाल सरकारको पाटन मानसिक अस्पतालले डेढ वर्षदेखि आत्महत्या रोकथाम सम्बन्धी ‘हटलाइन’ सञ्चालन गरिरहेको छ। आत्महत्याको सोच आएका व्यक्तिले टेलिफोनबाट परामर्श लिन कतिको सहज मान्छन् भन्ने पनि त्यत्तिकै महत्त्वपूर्ण छ। यस्ता कार्यक्रमले धेरै हदसम्म राम्रो उपलब्धि दिन सकेका छन्। मानसिक रोग र आत्महत्या रोकथामलाई केन्द्रमा राखेर यस्ता कार्यक्रम अझ द्रुतगतिमा अगाडि बढाउन केकस्ता कार्ययोजना आवश्यक छ भन्ने बुझ्नु जरुरी छ। मानसिक रोगीको संख्या दिन–प्रतिदिन बढिरहे पनि उनीहरूले पाउने उपचार सेवासुविधामा सम्बन्धित निकायले खासै चासो दिएको पाइँदैन।

वर्तमान स्वास्थ्यसचिव आफैं वरिष्ठ मनोचिकित्सक हुनुहुन्छ। लामो समयदेखि मानसिक रोगीको सेवामा रहनुभएका उहाँलाई, स्वास्थ्य क्षेत्रको नीति बनाउने मुख्य दायित्व र जिम्मेवारीमा रहेकै बखत, मनोपरामर्श क्षेत्रमा अमिट छाप छाड्ने अवसर छ। उहाँले आफ्नो उपचार सेवा अवधिमा कैयौं यस्ता बिरामी भेट्नुभयो होला, जसले जीवनदेखि निराश भएर मर्न मन लाग्यो भने होलान्Ù आत्महत्याको सोच आयो भने होलान्। कतिलाई घरमा सासू–बुहारीको कुरा नमिलेकाले डिप्रेसन भएको थियो। कतिलाई अन्तरजातीय विवाहले गर्दा डिप्रेसन भएको थियो होला। यसो भन्ने कतिलाई उहाँले मनोपरामर्शमा पठाउनुभयो?

‘मनमा कुरा गुम्स्याएर नराखौं, आफ्नो मनको कुरा मिल्ने साथीलाई भनौं वा मनोपरामर्शदातासँग खुलेर कुरा गरौं’ भनेर हामी पटकपटक नारा–जुलुस गरिरहेका हुन्छौं। तर, व्यवहारमा यस्तै भइरहेको छ त? स्वास्थ्यसचिवलाई मेरो प्रश्न छ— तपाईंलाई आत्महत्या रोकथाममा मनोपरामर्शको अति महत्त्व छ भन्ने लाग्दैन? ओपीडीमा एउटा चिकित्सकले एउटा बिरामीलाई कति समय दिन सक्छ? के मानसिक बिरामीले आफ्नो मन र मुटुको एक्सरे गरेर ल्याएको हुन्छ, जुन हेर्नासाथ चिकित्सकले औषधि लेखिदिन सक्छ? होइन भने किन हरेक निजी तथा सरकारी अस्पताल, स्वास्थ्यकेन्द्रमा मनोपरामर्शदातालाई राखिँदैन? पारिवारिक थेरापी, मनोशिक्षाको महत्त्व र आवश्यकताबारे स्वास्थ्यसचिवलाई पक्कै थाहा होला। केही दिनअघि मात्रै मोरङमा आत्महत्या गरेका चिकित्सकको परिवारलाई कति जरुरी थियो होला पारिवारिक थेरापी? यदि उनका बुबाआमालाई जातीय विभेदको खास कुरा बुझाउन सकिएको भए, बाआमा र छोराबीच एक पटक छलफल गर्ने वातावरण बनाउन सकिएको भए एक चिकित्सकको ज्यान बचाउन सकिन्थ्यो होला। यदि आत्महत्याको कारण डिप्रेसन हो भने यसलाई पृष्ठपोषण गर्ने हाम्रा सामाजिक–सांस्कृतिक कारकहरूलाई कसले पहिचान गर्छ?

नाम चलेका, आर्थिक–सामजिक रूपमा सम्पन्न व्यक्तिहरूमा पनि जीवनदेखि निराशा छाइरहेको छ। उनीहरू समाजमा खुलेर आफ्ना कुरा गर्न नसक्ने हुन्छन्। यस्तो कुरा गर्दा समाजले कुन नजरले हेर्ला भनेर पनि कतिपय व्यक्ति बाहिर आउनै चाहँदैनन्। गोप्य रूपमा औषधि खाइरहेका हुन्छन्। मानसिक रोग जोकोहीलाई हुन सक्छ। औषधि खाएपछि केही समयमा पूर्ण निको हुन सकिन्छ भनेर त्यस्ता व्यक्तिहरूलाई बुझाउन सके मात्र पनि आत्महत्याको दर केही हदसम्म घटाउन सकिन्छ। धनाढ्य व्यक्तिहरूले समेत आत्महत्या गर्नुले के देखाउँछ भने धन, सम्पत्ति, पद, प्रतिष्ठा र भौतिक सुखसुविधाभन्दा माथि मानसिक सुख र शान्ति छ, जुन पैसाले किन्न सकिँदैन।

आत्महत्या गर्न लागेको व्यक्तिले दस मिनेट मात्रै आफ्नो मनको कुरा कसैलाई सुनाउन पायो भने पनि उसको योजनालाई केही समयका लागि टार्न सकिन्छ। त्यही समयमा सबै प्रकारका उपचारात्मक विधि प्रयोग गरेर उसलाई आत्महत्याको सोचाइबाट बाहिर निकाल्न सकिन्छ। अर्को कुरा, चिकित्सकले लेखेर दिएको औषधिप्रतिको भ्रमका कारण धेरैजसो बिरामी त औषधि नै लिन मान्दैनन्। यस्तो बेला मनोशिक्षाको जरुरत पर्छ। ओपीडीका चिकित्सकहरूलाई बिरामीसँग परामर्श गर्ने पर्याप्त समय हुन्न। यता मनको कुरा सुनिदिने मनोपरामर्शदाताका लागि राज्यले कहीँकतै दरबन्दी चाहिन्छ भनी महसुस गर्नसम्म सकेको छैन। देशभित्र मानसिक रोगीको उपचार गर्ने एक मात्र सरकारी ठाउँ पाटन मानसिक अस्पतालमा एक जना मात्रै मनोपरामर्शदाताको दरबन्दी छ, त्यो पनि अस्पताल विकास समितिले व्यवस्थापन गरेको हो। मनोपरामर्शदाताहरू जागिर नपाएर विदेश गइरहेका छन्। अर्कातिर, मनोपरामर्शदातासम्म पहुँच नपुग्नाले मनको बह पोख्न नपाएर दिनदिनै मान्छे आत्महत्या गरिरहेका छन्।

जबसम्म मानसिक स्वास्थ्य समस्यामा मनोपरामर्शको महत्त्वलाई नजरअन्दाज गरिन्छ, औषधिलाई मात्र प्राथमिकतामा राखेर उपचार गरिन्छ, आत्महत्या झन् बढिरहन्छ। जबसम्म मानसिक स्वास्थ्य समस्याका विषयमा मनोपरामर्शदतालाई बेवास्ता गरिन्छ तबसम्म मानसिक स्वास्थ्य समस्यामा खासै उल्लेख्य सुधार हुने ठाउँ हुन्न। प्रत्येक स्वास्थ्य सुविधामा एकीकृत मनोसामाजिक सेवालाई जोड्ने गरी कार्ययोजना बनाएर जतिसक्दो चाँडो कार्यान्वयनमा ल्याउनुपर्छ।

वस्ती मनोपरामर्शविद् हुन्।
....................................................................................
नेपालको पिउने पानीको अन्तर्राष्ट्रिय माग र बर्सेनि निर्यात बढिरहेको तथ्यांकले व्यापारको अर्को सम्भावना देखाइरहेको छ। नेपालबाट पानी निर्यात हुन थालेको एक दशक भएको छ र यो बीचमा प्रशोधित, अर्धप्रशोधित र खनिजयुक्त पानी भारत, चीन, हङकङ, अस्ट्रेलिया, यूएई, जापान, जर्मनी, फ्रान्सलगायत मुलुकमा पुगिरहेको छ।

उत्पादनको सीमितताका कारण उद्योगीहरूलाई माग धान्न हम्मे परिरहेको छ। उद्योगीहरूले आफ्नै बलबुतामा जसोतसो पानी उत्पादन र निर्यात गरिरहेका छन्। उनीहरूको यस प्रयासमा सरकारले प्रोत्साहन गर्न सक्यो भने मुलुककै लागि पानी विदेशी मुद्रा आर्जनको बलियो माध्यम बन्ने देखिएको छ।

नेपालले गत आर्थिक वर्षमा ८२ लाख २० हजार ३ सय ७५ लिटर पानी निर्यात गरी ५४ करोड ३९ लाख ५२ हजार रुपैयाँ भित्र्याएको छ। अघिल्लो वर्ष ५३ लाख १२ हजार ९ सय २२ लिटर पानी अन्तर्राष्ट्रिय बजारमा पुगेको थियो जसबाट ३० करोड ५३ लाख १२ हजार रुपैयाँ आम्दानी भएको थियो। यो आँकडा उत्साहजनक छ किनकि एक दशकअघि अर्थात् आर्थिक वर्ष ०७०/७१ मा नेपालले ३४ हजार रुपैयाँ बराबरको ५ सय २८ लिटर पानी निर्यात गरेको थियो।

नेपालबाट रसुवा पानी, हिमालयन अन टप, किन्ले, अक्वा फिनाजस्ता ब्रान्डमा पानी निर्यात भइरहेको छ। नेपाली पानीका लागि तत्काललाई बजार खोज्न टाढा गइराख्नुपर्दैन, छिमेकी चीन र भारत नै ठूला बजार हुन्। अहिले ठूलो मात्रामा छिमेकी मुलुकमै नेपाली पानी निर्यात भइरहेको छ। उद्योगीहरूका अनुसार खाडीलगायत मध्यपूर्वका मुलुकहरूमा पानीको माग उच्च छ। तर, उद्योगीहरूले पर्याप्त मात्रामा प्रशोधन गर्न सकिरहेका छैनन्। खास गरी प्रोत्साहनजनक सरकारी नीति नभएकाले लगानीमा जोखिम मोलिहाल्ने आँट उनीहरूमा देखिँदैन।

सरकारले चालु आर्थिक वर्षको बजेटमा ‘हिमाली क्षेत्रको मिनरल वाटर तथा प्रशोधित पानी निर्यात गर्न आवश्यक सहजीकरण गरिने’ भनेको छ। यसले उद्योगीहरूमा केही आशा पलाएको छ। तर यस्ता कार्यक्रम घोषणा हुने, कार्यान्वयनमा तदारुकता नदेखाइने सरकारी प्रवृत्तिप्रति उनीहरूमा संशय देखिन्छ। त्यसैले सरकारले घोषणाअनुरूपको पहलकदमी जतिसक्दो छिटो लिन जरुरी छ। पानी उद्योगीहरूका लागि अहिले मनोबल उकास्ने नीति तथा कार्यक्रम चाहिएको छ। सरकारले उनीहरूलाई लगानीका लागि प्रोत्साहन गर्न सक्नुपर्छ र सहुलियत कर्जा प्रवाह गर्नुपर्छ।

नेपालबाट स्थल–जलमार्ग र हवाईमार्गबाट पानी निर्यात हुने गरेको छ। हवाईमार्गबाट पानी ढुवानी गर्दा बढी खर्च लाग्ने र भारतीय बन्दरगाह हुँदै पानीजहाजबाट पठाउँदा बढी समय लाग्ने स्थिति छ। यसले नेपाली पानीलाई अन्तर्राष्ट्रिय बजारमा प्रतिस्पर्धा गर्न समस्या हुन्छ। त्यसैले पानी निर्यातका लागि हवाई कार्गो ढुवानी शुल्कमा छुट दिइनुपर्ने उद्योगीको माग छ। यस मागलाई सम्बोधन गर्न सरकारले चासो देखाउनुपर्छ। सरकारले विदेशस्थित नेपाली नियोगलाई परिचालन गरेर बजारीकरणमा सहयोग पुर्‍याउन सक्छ।

पानी उद्योगहरूको प्राथमिकता पनि गुणस्तरीय उत्पादनमा हुनुपर्छ। गुणस्तरीय उत्पादन र प्रभावकारी प्रचारले पानीका नयाँ–नयाँ बजार खुल्दै जान्छन्। नेपालले हिमनदीको पानीलाई व्यापक प्रचार गरेर अन्तर्राष्ट्रिय बजारमा छुट्टै पहिचान बनाउन सक्छ। उद्योगहरूबाट गुणस्तरीय पानी उत्पादन सुनिश्चित गर्न आवश्यक मापदण्ड सरकारले बेलैमा तय गर्नुपर्छ र प्रभावकारी नियमन पनि गर्नुपर्छ।

अहिले मुलुकमा अचाक्ली मात्रामा आयात बढिरहेको छ, निर्यात भने न्यून छ। त्यही कारण मुलुकको व्यापार घाटा महिनामै एक अर्ब रुपैयाँभन्दा बढी छ। व्यापार घाटा कम गर्ने मुख्य उपाय भनेकै उत्पादन बढाएर निर्यात वृद्धि गर्ने हो। यस्तो अवस्थामा प्रचुर सम्भावना रहेको पानीको उत्पादन र निर्यात सरकारको प्राथमिकतामा पर्नुपर्छ। ताजा पानीको पर्याप्त स्रोत भएर पनि मुलुकले त्यसबाट आर्थिक लाभ लिन नसकिरहेको अवस्था छ। त्यसैले सरकारले निर्यातयोग्य पानी उत्पादन हुन सक्ने क्षेत्र पहिचान र उद्योग स्थापनामा सधैं प्रोत्साहन गर्नुपर्छ। यस्ता उद्योगले विदेशी मुद्रा आर्जन मात्र गर्दैनन्, रोजगारीका अवसरहरूसमेत सिर्जना गर्छन्। सरकारलाई सोझै आउने राजस्व पनि बढ्छ। नेपाललाई पानीको अन्तर्राष्ट्रिय बजारमा पहिचान बनाउने सुनौलो अवसर देखिएको छ, यो अवसर सदुपयोग गर्न ढिला गर्नु हुन्न।
